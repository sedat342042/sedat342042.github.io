<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Şah Mat</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre11" id="filepos451462"><span class="calibre12"><span class="bold">Sekizinci Gün</span></span></p>

  <p class="calibre15"><span class="italic"><span class="bold">Sabah</span></span></p>

  <p class="calibre8">Sabahın dördünde, yapılan devasa hata net bir şekilde ortaya çıktı. Rauti yaklaşık bir yıldır, düşük gelirini biraz artırmak için sadece onunla ve sadık birkaç müşterisiyle para karşılığı birlikte olan Paola Boni’yle görüşüyordu. İkisi yarım düzineden daha fazla görüşmemişti.</p>

  <p class="calibre8">İki ya da üç gün önce Rauti bankadan Boni’yi aramış ve o akşam görüşmek üzere randevulaşmışlar ama ani bir işi çıktığından Boni evden ayrılmak zorunda kalmıştı ve Rauti boş yere oraya gidip zili çalmıştı. Ertesi akşam aniden karar verip ikinci bir girişimde bulunmak için haber vermeden apartmanın önüne gitmiş ama dairenin ışıklarının yanmadığını görünce kısa bir süre bekledikten sonra evine dönmüştü. Aslında o esnada Boni duştaydı, banyonun ışıkları arka avludaki pencereye vurduğundan ön taraftan görünmüyordu. Neyse ki sonraki gün buluşmaları başarılı olmuş, öğleden sonra bankadan yaptıkları telefon konuşmasında buluşacakları saati belirlemişler, ikisi de vaktinde orada olmuşlardı.</p>

  <p class="calibre8">Claps toplantı odasında kendini koltuğa bıraktı, bir saatten fazla bir süredir tek bir kelime bile etmiyordu. Sensi sürekli lanet okuyup duruyordu ve olaylardan dolayı sinirli miydi yoksa olabilecekler yüzünden tedirgin miydi bilemiyordu. Maiezza başını ellerinin arasına almış bir köşede oturuyordu, Benni ise kapının yakınında durmuş Sensi’den bir cevap bekliyordu.</p>

  <p class="calibre8">“Şimdi ne yapacağız? Onu göndereyim mi?”</p>

  <p class="calibre8">“Rauti’yi mi?”</p>

  <p class="calibre8">“Hastaneye götürülmek istedi, hâlâ başının döndüğünü ve iyi göremediğini söylüyor. Çok da sinirlenmiş ve bir avukat istiyor.”</p>

  <p class="calibre8">“Güzel, çok güzel! Bize yaralandığı için ve tüm olanlardan dolayı dava açmasını söyle! Alın onu götürün hastaneye hatta cehennemin dibine götürün! Lanet olasıca pezevenk.” Sensi bir türlü sakinleşemiyordu. “Tüm bu karmaşayı önlemek için Boni’nin telefonunu dinlemeyi akıl etmek yeterli olacaktı.”</p>

  <p class="calibre8">“Suç benim” dedi Claps uzun süren sessizliğinden sonra. “Yürüttüğüm soruşturmalarda hata yapma riski çok yüksek ve ben seni yeterince uyarmadım.”</p>

  <p class="calibre8">Sensi neredeyse kükreyerek konuşmaya başladı:</p>

  <p class="calibre8">“Dinle Claps, şu an burada ihtiyacımız olmayan tek şey suçu üstlenecek bir kahraman! Masanın etrafına oturduk ve bütün paramızı siyaha koyduk ama kırmızı çıktı… Bu riskin varlığından hepimiz haberdardık.”</p>

  <p class="calibre8">O an Fonzar yüzünde sersemlemiş bir ifadeyle toplantı odasına daldı.</p>

  <p class="calibre8">“Bir e-posta geldi! Alfieri’nin bilgisayarına bir e-posta geldi!”</p>

  <p class="calibre8">Hafifçe titreyen eli kâğıdı Sensi’ye uzattı.</p>

  <p class="calibre8">“E-posta çıktısı.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Cep telefonunun sesi birkaç saniye boyunca Greta Alfieri’nin uykusunun bir parçası gibi duyuldu; unutulup gidecek bir rüyanın arka plandaki seslerine dâhil oldu ama sonra bu hassas dokudan yabancılaşacak kadar ön plana çıkmaya başladı.</p>

  <p class="calibre8">Greta Alfieri birden fırlayıp yatakta oturdu; duruma uyum sağlamaya çalışırken kalbinin göğsünde deli gibi attığını hissediyordu… Gelen arama Claps’in cep telefonundandı!</p>

  <p class="calibre8">“Greta?”</p>

  <p class="calibre8">“Ama… Saat kaç?”</p>

  <p class="calibre8">“Neredeyse sabahın beşi. Beni iyi duyuyor musunuz, uyanık mısınız?”</p>

  <p class="calibre8">“Evet” diyerek bir yandan da kısık sesini açmaya çalıştı. “Neler oluyor?”</p>

  <p class="calibre8">“Gelişmeler var. Hemen konuşmamız gerekiyor.”</p>

  <p class="calibre8">“Gelmemi ister…”</p>

  <p class="calibre8">Claps onun sözünü kesti:</p>

  <p class="calibre8">“Hayır, sizi evinizin önünden arıyorum, en kısa zamanda aşağı inin.”</p>

  <p class="calibre8">“Sizin yukarı çıkmanız daha kolay olmaz mı?”</p>

  <p class="calibre8">“Sizi burada, aşağıda bekliyorum. Ve… Greta?”</p>

  <p class="calibre8">“Evet…”</p>

  <p class="calibre8">“Sıkı giyinin, yağmur yağıyor ve hava soğuk.”</p>

  <p class="calibre8">Greta Alfieri’nin evinin olduğu semt, şehrin oturmaya elverişli yerlerinden biriydi. Çok zarif, dört katlı bir binaydı. Bakımlı bir bahçe, dik korkuluklar ve sağlam giriş kapısıyla korunan aynı yapıdaki dört binanın bulunduğu küçük bir siteydi.</p>

  <p class="calibre8">Claps çok beklememişti ki, ağaçların arasındaki taşlı yoldan süzülen Greta Alfieri’nin ayak seslerini duydu. Şemsiyesinin altında yağmurdan korunarak hareketsiz bir şekilde bekliyordu. Önceki günlerdeki güzel hava artık uzak bir hatıra gibiydi, sıcaklık sanki takvimi birkaç ay geriye götürmüştü.</p>

  <p class="calibre8">Claps üşüyordu ama bunun sebebi, bir önceki gün üstüne giyip çıktığı ve değiştiremediği ince giysiler mi yoksa içinde hissettiği hafif sıkıntı mıydı, bilemiyordu.</p>

  <p class="calibre8">Gittikçe hızlanan ayak sesleri çıt çıkmayan gecede yankılanıyor ve asfalt üstüne düşen yağmurun sesine karışıyordu. Gökyüzünde hafif bir aydınlık belirmeye başlamıştı.</p>

  <p class="calibre8">“Ne oldu?”</p>

  <p class="calibre8">Greta Alfieri girizgâh yaparak vakit kaybetmeden hemen sordu. Aşağı inmeden önce hazırlanmak için çok az vakti olmasına rağmen kusursuz görünüyordu. Claps buna hiç şaşırmadı.</p>

  <p class="calibre8">“Bu sabah saat dörtte size yeni bir e-posta geldi.”</p>

  <p class="calibre8">“Ofisteki bilgisayarıma mı?”</p>

  <p class="calibre8">“Evet” dedi Claps ve ona katlı kâğıdı gösterdi. “Arabaya binelim.”</p>

  <p class="calibre8">Mercedes’in içinde aracın üstüne düşen damlaların sesi sanki yağmur daha hızlı yağıyormuş gibi bir izlenim yaratıyordu. Greta Alfieri arabanın içindeki ışığı açtı ve kâğıttakileri okumaya başladı:</p>

  <p class="calibre20"><span class="italic">Kıymetli Bayan Alfieri,</span></p>

  <p class="calibre21"><span class="italic">Size söz verdiğim gibi kısa bir süre içinde tekrar haberleşiyoruz.</span></p>

  <p class="calibre21"><span class="italic">Şehirde yeni bir olay var.</span></p>

  <p class="calibre21"><span class="italic">Ancak bundan söz etmeden önce ekranlardan ani bir şekilde yok olmanızdan dolayı duyduğum hayal kırıklığını belirtmek istiyorum. Büyük haber kraliçesinin artık yayında görünmeyecek olması çok mantıksız… Belki de birisi yeni mesaj arkadaşınızdan dolayı sizi kıskanıyordur, değil mi? Eğer bana izin verirseniz bu adaletsizliği düzeltmek için uğraşacağım.</span></p>

  <p class="calibre21"><span class="italic">Şehirde yeni bir olay var diyordum, bu gecenin anlamsız karanlığını parlatacak muhteşem bir olay.</span></p>

  <p class="calibre21"><span class="italic">Bayan Paola Serni bu şaşkınlık verici olayı size herkesten çok daha iyi anlatacaktır. Şehrin biraz dışındaki mütevazı bir apartmanın ikinci katında yaşıyor ve hiç acele etmeden sakin bir şekilde polisi bekliyor…</span></p>

  <p class="calibre21"><span class="italic">Neredeyse unutuyordum, Bayan Maggesi’nin küpesini hatırlıyor musunuz? İşte o küpe şu an Bayan Serni’de ama dikkat edin, bulmak için çok dikkatle aramak gerek…</span></p>

  <p class="calibre21"><span class="italic">Size her şeyi söylediğimi düşünüyorum, sadece son bir şey daha kaldı… Yakın bir tarihte yapılan gereksiz bir röportajda Doktor Sensi klişe bir tabir kullanarak yürüttüğü soruşturmaların bir satranç oyunu gibi olduğunu söyledi. Güzel, eğer böylesi hoşuna gidiyorsa… Sizden onu nazikçe bilgilendirmenizi rica ediyorum ki bu bir kombinasyon işidir: “Siyah taş hareket eder ve üç hamlede kazanır.” Bu geceki ikinci hamleydi. Son bir hamle daha ve şanlı eserim şehri eşsiz bir ışıkla örterek tamamlanmış olacak!</span></p>

  <p class="calibre21"><span class="italic">Yakın zamanda görüşeceğimizi umarak,</span></p>

  <p class="calibre21"><span class="italic">Morphy’niz</span></p>

  <p class="calibre21"><span class="italic">Not: Takma ad kullanma alışkanlığımın kusuruna bakmayın; Doktor Sensi’nin sınırlı ve hüzünlü hayal gücünün hoş bir hatırası.</span></p>

  <p class="calibre8">“Doğru mu? Yine mi birini öldürdü?”</p>

  <p class="calibre8">Claps hemen cevap vermedi, motoru çalıştırıp sokak boyunca ilerlemeye başladı.</p>

  <p class="calibre8">“Doğruluğundan birkaç dakika önce emin olabildik. Kadının adresine ulaşmak biraz zaman aldı…”</p>

  <p class="calibre8">Greta Alfieri midesinde bir sancı hissetti; olanlara hazırlıksız yakalanmıştı, sanki bu hikâye zamanla ebediyen kaybolup gidecek ve katil yeni birini hedef almayacakmış gibi. “İkinci kurban” diye mırıldandı.</p>

  <p class="calibre8">“Haberin bu başlıkla duyulmamasını sağlayacağız” dedi Claps, sesi dümdüzdü ve hiçbir anlam taşımıyordu. “Resmî açıklama, kimsenin bu cinayetin Adriana Maggesi’ninkiyle ilişkili olduğunu anlamayacakları şekilde yapılacak.”</p>

  <p class="calibre8">Araba yağmur altında bomboş sokaklarda ilerliyordu, araç geçtikten sonra asfaltın üstünde birkaç saniyelik bir parlaklık kalıyordu.</p>

  <p class="calibre8">Claps konuşmaya devam etti. “Doğal olarak yeni bir e-postanın varlığından kimsenin haberi olmayacak.” Claps arabayı biraz yavaşlattı, bu sefer daha sıcak bir ses tonuyla konuşmasını sürdürdü. “Yine sizi aradı Greta… Bunu yine yapacak ama bu sefer nasıl olacağını bilmiyoruz… E-posta göndererek yapacak diye bir kural yok. Çok dikkatli olmalısınız Greta; hepimiz dikkatli olmalıyız, risk içeren bir durum bu.”</p>

  <p class="calibre8">Greta Alfieri uzun bir süre sessizce önünde akan yolu izledi, sileceklerin hareketi sanki zamanı işaret ediyordu. “Fiziksel yoldan iletişim kurmak, tıpkı Hannibal Lecter ve Clarice Sterling gibi” dedi. Bu sefer sesinde alaycı bir ton yoktu.</p>

  <p class="calibre8">“Öyle… Morphy bunsuz yapamıyor olabilir. Hannibal Sendromu.”</p>

  <p class="calibre8">Yine sessizlik oldu.</p>

  <p class="calibre8">“Kurban genç miydi?”</p>

  <p class="calibre8">“Şu an için isminin Paola Serni olduğundan ve adresinden başka bir şey bilmiyoruz.”</p>

  <p class="calibre8">“Onun evine gidiyoruz değil mi?”</p>

  <p class="calibre8">“Evet.”</p>

  <p class="calibre8">“Neden beni de götürüyorsunuz?”</p>

  <p class="calibre8">“Durumun farkına varmanız için Greta. Kiminle karşı karşıya olduğumuzu görün istiyorum. Size yazan ve önümüzdeki saatlerde sizinle irtibata geçmeye çalışabilecek olan bu adamın neler yapabileceğini iyice anlayın istiyorum.”</p>

  <p class="calibre8">Greta Alfieri’nin sırtı gerildi; geçmişte görevli olarak bulunduğu Yugoslavya’daki dehşet dolu mezbaha görüntülerine gözünü bile kırpmadan tanık olmuş olsa bile bu sefer bunu görmemeyi tercih ederdi. Greta Alfieri hayatında ilk defa olayların merkezi olmaktan kaçıp uzaklaşmak istiyordu. Ama kelimeler aklına gelmedi, kendinde o gücü bulamadı ve sonunda karşı gelmek için artık çok geçti.</p>

  <p class="calibre8">“İşte geldik.”</p>

  <p class="calibre8">Claps arabayı yanaştırdı ve aşağı indikleri anda yağmur darbelerine maruz kaldılar.</p>

  <p class="calibre8">Karanlık neredeyse dağılmıştı ve görüntüde her şey normal gibi duruyordu. Üstünde polis işareti olmayan iki araba binanın kapısından oldukça uzağa park etmişti ve kapının önündeki sivil polis rahatlıkla kendisini almaya gelecek birini bekleyen sıradan bir vatandaş zannedilebilirdi.</p>

  <p class="calibre8">Apartmanın girişinde kendilerini karşılamaya gelen Maiezza’yı gördüler. Greta Alfieri’yle karşılaşmanın verdiği o ilk şaşkınlığı atlattıktan sonra polis memuru onlara yolu gösterdi.</p>

  <p class="calibre8">“Buradan Doktor. İkinci katta ama asansör bozuk olduğu için merdivenlerden çıkmamız gerek.”</p>

  <p class="calibre8">“Yukarıda kim var?”</p>

  <p class="calibre8">“Şu an için sadece biz varız, adli tıpla tabip birazdan burada olur.”</p>

  <p class="calibre8">Havada ağır bir koku vardı, mutfak ya da çorba kokusu gibi… Claps bu kokunun orada sürekli olduğunu düşündü.</p>

  <p class="calibre8">“Kurban hakkında ne öğrendik?”</p>

  <p class="calibre8">Maiezza merdivenleri hızla çıkıyordu, Claps ve Greta ona yetişebilmek için oldukça zorlanıyordu.</p>

  <p class="calibre8">“Yirmi dokuz yaşında, dokuz yıl önce evlenmiş ve hemen ardından boşanmış, yalnız yaşıyormuş. Sabit bir işi yok, geçen sene kokain kullanmak ve bulundurmaktan hakkında iki ihbar olmuş.”</p>

  <p class="calibre8">“Bir şey görüp duyan yok mu?”</p>

  <p class="calibre8">“Komşuları sorgulamaya daha yeni başladık ama şu ana kadar elde hiçbir şey yok.”</p>

  <p class="calibre8">“Basın?”</p>

  <p class="calibre8">“Henüz kimse gelmedi. Çenelerimizi sımsıkı kapadık, nefes bile almadan bekliyoruz.”</p>

  <p class="calibre8">Koridorda, Paola Serni’nin evinin ardına kadar açık kapısının hemen önünde Sensi, Benni ve bir başka polis görevlisi duruyordu. Sensi ile Benni’nin üzerinde ameliyathanelerde giyilenlere benzer botlar ve boneler vardı.</p>

  <p class="calibre8">Sensi, Greta Alfieri’yi gördüğü an öfkeyle konuştu:</p>

  <p class="calibre8">“Sizin burada ne işiniz var!? Hemen burayı terk edin yoksa sizi tekmeleyerek kovma zevkine bizzat ben nail olacağım!”</p>

  <p class="calibre8">Greta bakışlarını yere indirdi, o an Sensi’nin öfkesine karşılık verecek hâlde değildi; mekanik bir şekilde hareket etmek ve her şeyin en kısa zamanda bitmesini dilemek dışında hiçbir şey yapacak hâlde değildi. Claps ikisinin arasına girdi ve “Benimle birlikte” dedi düz bir ses tonuyla.</p>

  <p class="calibre8">“O da ne demek oluyor şimdi? Bir davette falan mı olduğumuzu sanıyorsun?”</p>

  <p class="calibre8">Sensi bağırmamak için kendini zor tutuyordu.</p>

  <p class="calibre8">Claps, Sensi’nin bir kolunu tutup sıkarak tıslar gibi konuştu:</p>

  <p class="calibre8">“Sakinleş ve beni dinle. Bu gerekli, onun olanları görmesine ihtiyacım var. Benimle içeri girmek zorunda.”</p>

  <p class="calibre8">Sensi bir süre Claps’in buz gibi soğuk bakışlarını izledi sonra sert bir hareketle kolunu kurtardı. “Canınız cehenneme!” diye bağırarak geçiş yolunu açmak için biraz yana doğru çekildi. “Umarım bunun için iyi bir sebebin vardır. Bana sonra bilgi vereceksin ama umarım çok ama çok iyi bir sebeptir bu.”</p>

  <p class="calibre8">Claps bu tehditkâr ses tonunu duymazlıktan geldi.</p>

  <p class="calibre8">“Kapı?”</p>

  <p class="calibre8">“Kırılmamış. Kapalıydı ama kilitli değildi, kulpunu çevirmek açmak için yeterli oldu.”</p>

  <p class="calibre8">Claps botları ve boneyi giydikten sonra bunlardan birer çift Greta’ya da uzattı.</p>

  <p class="calibre8">“Bunları giyin.”</p>

  <p class="calibre8">Greta Alfieri gözleri yerde ve kolları kendini korumak ister gibi önünde kavuşmuş kıpırdamadan duruyordu.</p>

  <p class="calibre8">“Bunu yapabileceğimi sanmıyorum… Yapamam…”</p>

  <p class="calibre8">“Ayakkabılarınızı çıkarın, sivri topuklarınız yerdeki koruma örtülerini delebilir, yanlış izlerle adli tıbba vakit harcatmaya niyetimiz yok.”</p>

  <p class="calibre8">“Ben…”</p>

  <p class="calibre8">“Hadi ama, biraz cesaret, giyin şunları. Önümüzde bizi bekleyen uzun bir gün yok.”</p>

  <p class="calibre8">Greta ayakkabılarını çıkarır çıkarmaz yerin soğukluğunu hissetti. Bembeyaz yüzüyle ve otomatik hareketlerle kapıdan giren Claps’i izledi.</p>

  <p class="calibre8">Dar ve kare şeklinde bir antre vardı, bir tarafı mutfak olarak düzenlenmiş birkaç metre karelik laminant bir alana açılıyordu; karşısında birçok yerinin verniği soyulmuş cam bir kapı vardı ve içerisinin dar ve uzun bir banyo olduğu görülüyordu. Mutfağın karşı tarafında açık bir kapı dairenin tek odasına geçit veriyordu ama Greta Alfieri içeride ne olduğunu göremiyordu. Çünkü Claps kapının önünde durmuş görüş açısını kapatıyordu. Claps uzun bir süre bu şekilde hareketsiz kaldı, bedeni sadece birkaç defa hafifçe sallandı… Greta onun gözlerinin kapalı olduğunu ve mide bulantılarının başlamaması için savaş verdiğini bilemezdi.</p>

  <p class="calibre8">Ama Claps’in bedeninin ardında ne olduğunu çok iyi biliyordu. Bir tarafı hâlâ uzaklara kaçmayı istiyor olsa da içinde hareketlenmekte olan diğer tarafının o odaya karşı kaçınılmaz bir çekim hissettiğini, içeriyi görebilmek için can attığını fark etti.</p>

  <p class="calibre8">Nihayet hiç bitmeyecek gibi gelen bir zaman sonra Claps odaya doğru iki adım attı ve Greta yüreği ağzında içeriyi gördü.</p>

  <p class="calibre8">İlk anda, gördüğü çıplak ve kansız beden ona gerçek değilmiş gibi geldi; bir heykele benziyordu: Morarmış ve kırmızı bir bez üstünde, terk edilmiş bal mumundan bir heykel.</p>

  <p class="calibre8">Sonra ayrıntılar yavaşça netleşmeye başladı… Haç şeklinde açılmış kollar, boş bir bakışla devrilmiş gözler… Sanki son bir nefes alabilmek için yarı açılmış hâlde duran ağızla birlikte normal olmayan bir şekilde duran kafa.</p>

  <p class="calibre8">Bedenin üstünde uzandığı şey kırmızı bir bez değildi. Yerdeki kalın ve koyu kan tabakası, Paola Serni’nin delik boğazından boşalarak terk ettiği bedenle bir devamlılık sağlamak ister gibiydi.</p>

  <p class="calibre8">Greta Alfieri eski Yugoslavya’da kaç tane zavallı beden; kaç tane kopmuş baş, kaç tane parçalanmış insan görmüştü? Ama ne kadar saçma gibi gelse de savaş kurbanı olmalarından dolayı, hem de böyle insanlık dışı bir savaş (sanki insani bir savaş var mıydı?), insan mantıklı bir açıklama getirebiliyor, anlamak için bir sebep bulabiliyor ve korkuyu dengeye sokma yetisine sahip olabiliyordu.</p>

  <p class="calibre8">Ama şu an önünde duran öyle miydi?..</p>

  <p class="calibre8">Greta Alfieri altüst olduğunu hissetti. Bakışları zavallı Paola’nın bedeninde dolaştı… Sonunda bacaklarının arasından vajinasına sokulan bıçağın sapını gördü. Şiddetli hıçkırıklarla sarsılarak dışarı koştu, hiçbir şey görmüyordu, hiçbir şey görmek istemiyordu; iki kolun kendisini durdurduğunu hissetti ve Sensi’nin uzaktan gelen sesini duydu:</p>

  <p class="calibre8">“Burada değil! Burada değil! Merdivenlere götürün onu!”</p>

  <p class="calibre8">Sürüklendiğini hissetti. Kim bağırıyordu? Kendisi miydi yoksa? Basamakları hissetti, bir… İki… Üçüncüde şiddetle kusmaya başladı, neredeyse nefesini kesecek kadar çok öğürüyordu. Bedeni böyle sarsılırken o güçlü eller tarafından tutuluyordu.</p>

  <p class="calibre8">Sakinleşene kadar birkaç dakika geçmesi gerekti ancak o zaman ona cesaret vermeye çalışan Benni’nin sesini duydu:</p>

  <p class="calibre8">“Her şey bitti… Sakin olun, geçti…”</p>

  <p class="calibre8">Greta sonunda ağlamaya başladı.</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Claps, Paola Serni’nin dairesinde yirmi koca dakika kaldı; yalnız kalmıştı, Greta’nın fenalaşmasıyla ilgilenmemişti. Evden çıktığında yüzünde hiçbir ifade yoktu, hareketleri sanki tüm enerjisi boşaltılmış gibi yavaştı. Sensi yanına gelerek sordu:</p>

  <p class="calibre8">“Hemen konuşmak ister misin?”</p>

  <p class="calibre8">“Bana birkaç dakika ver.”</p>

  <p class="calibre8">“Peki ya o?” dedi Sensi başıyla Greta Alfieri’yi işaret ederek, kadın kapıdan olabildiğince uzak bir köşede hiç konuşmadan duvara karşı duruyordu.</p>

  <p class="calibre8">Claps bir bakışta onun ne kadar sarsılmış olduğunu fark etti, bu iyiydi, olmasını istediği şey tam da buydu, onu olay yerine getirirken tam da bunun olmasını umuyordu.</p>

  <p class="calibre8">“Evine götürsünler, onunla daha sonra konuşurum.”</p>

  <p class="calibre8">Yanına yaklaştıkları anda Greta tekrar deli gibi ağlamaya başladı.</p>

  <p class="calibre8">“Bu olmamalıydı… Adil değil… Tüm bunlar… Canice…”</p>

  <p class="calibre8">“Gelin, sizi buradan uzaklaştıracağız” dedi Sensi şefkatsiz bir ses tonuyla. “İnsanların arasına hoş geldiniz Bayan Alfieri.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Ofise dönüş yolu, iş günü sabahlarının karışık trafiğine takıldığından dolayı yavaş oldu. Claps’in zihninde birbiri ardına dizilmiş bir sürü düşünce dolaşıp duruyordu. Ama bu düşünce dizisini izleyebilmek için içlerinden hiçbirini yakalamayı başaramıyordu: İkinci e-posta, Rauti’ye yönelen yanlış yol, katilin cinayet işleyiş şekli, Brezilyalı katilin suçları arasında o diken anlam veremediği bir şekilde içini deliyordu…</p>

  <p class="calibre8">Gözünden kaçan bir şey vardı ama ne?</p>

  <p class="calibre8">Dikkate almadığı olasılık neydi?</p>

  <p class="calibre8">Yağmur durmuştu, uykusuz bir gece daha geçmişti; şimdi toplantı odasında konuşma sırası kendisindeydi.</p>

  <p class="calibre8">“Kendine kapıyı açtırdı, bunu nasıl yaptığını bilmiyoruz ama başardı. Kıza içeri girer girmez saldırmış olmalı; kurbanın boynunda sadece bir tane derin oyuk var, gırtlağın hemen altında bıçakla açılmış bir oyuk bu; onu arkasından yakalayıp bir iple bayılana kadar boynunu sıkmış. Sonra ilk olarak onu soymuş; bunu bir kenara atılmış ve üstünde hiç kan lekesi olmayan elbiselerden anlıyoruz. Sonra bıçağı alıyor -bu sefer hiçbir öfke nöbeti yok- ve bir şah damarından öbürüne çok net ve düz bir kesik açıyor.”</p>

  <p class="calibre8">“Şimdi sıra temsili kısımda…” diyerek araya girdi Sensi.</p>

  <p class="calibre8">“Oda küçük, bedeni ortaya taşımak için zorluk çekmesine gerek yok. Kollarını çarmıha gerilmiş gibi iki yana açıp bıçakla… İyi, nasılsa hepiniz ne yaptığını biliyorsunuz. Sonrasında orada ne kadar kaldığını bilmek zor… Eserini izlemek için uzun süre mi kaldı yoksa hemen uzaklaşmayı mı tercih etti bilemiyoruz; cinsel ilişki izi yok. Kesin sonucu adli tıp bulguları verecek olsa da ortada hiç sperm yok.”</p>

  <p class="calibre8">Claps sözlerine ara verdi, bu sessizliği hiç kimse bozmadı.</p>

  <p class="calibre8">“İki cinayet karşılaştırıldığında katilin davranış şeklinde göze çarpan bir farklılık var; öldürme şekli. Adriana Maggesi karnından ve göğsünden on sekiz tane darbe almıştı, tam bir cinnet anı yani; Paola Serni de ise sadece bir darbeyle yetindi; boyundaki kesik.”</p>

  <p class="calibre8">“Bunu nasıl açıklıyorsunuz Doktor Claps?” diyerek araya girdi komiser Benni. “Seri katillerin cinayet şekli tek tip değil midir?”</p>

  <p class="calibre8">“Bu sadece görünüşte bir tutarsızlık. İncelediğimizde Adriana Maggesi cinayetinde ilk olarak çok net olan şey, katilin oraya öldürme niyetiyle gitmediği ama bir şeyin cinnet geçirmesine sebep olduğuydu. Böylelikle olayın bir aşk cinayeti, mizansenin ise sadece soruşturmayı saptırmak için bir seri katilin varlığını vurgulama girişimi olduğu düşüncesiyle ilerledik.”</p>

  <p class="calibre8">“Ve yanıldık…” dedi Sensi sert bir tonlamayla.</p>

  <p class="calibre8">“Bir noktaya kadar. Anlamak için katilin cinnetinin sönmesiyle biten ilk bölümü ve sonrasında olanları ayrı olarak ele alıp değerlendirmek gerekir. Kafamızda canlandırmaya ve görmeye çalışalım…”</p>

  <p class="calibre8">Claps gözlerini kapadı ve onu bekleyen bir baş dönmesi olmadığını fark etti. O sabah Paola Serni’nin cesedinin karşısında kuyunun suları üstünü tamamen kaplamıştı ve artık dibe doğru kararlı bir şekilde yüzüyordu.</p>

  <p class="calibre8">Kalbinin göğsünde parçalanması pahasına oradan ellerinde katilin başıyla çıkacaktı.</p>

  <p class="calibre8">“Yerde artık cansız yatan Adriana Maggesi karşısında katilin bilinci yavaş yavaş yerine gelir ve yaptığının farkına varır ama içinde pişmanlık yoktur, aksine kendini güçlü ve kudretli hisseder… Ah, onu değersiz bulup reddeden insanlar onu bir de şimdi görebilseler! O değersiz küçük insanlar onun bu gücü karşısında korkudan titreyecekler! Hissettiği şey onun için göz kamaştırıcı bir vahiy gibidir ve vazgeçemeyeceği kadar büyük bir şeydir. Hızlı bir şekilde plan yapar; insanlar bunu bilmeli ve korkmalıdır. Şehirde acımasız bir cani var ve hiç kimse güvende değil.”</p>

  <p class="calibre8">Claps nefeslenmek için durdu, elleriyle gözlerini ovuştururken yeniden o dikenin battığını hissetti, gizli ve yakalanması zor bir düşünceydi bu, hissediyordu, kurduğu inşaatın temellerini sarsabilirdi. Claps sadece bir anlığına tereddüde düştü ama sonra bu düşünce ona güvenini geri verip uzaklarda kayboldu.</p>

  <p class="calibre8">“Bu cinayet, unutulup gidecek sıradan bir suç haberinden, zayıf ve sıra dışı bir yaşamın tanıklığından daha büyük bir şeye dönüşmeliydi; dünyaya onun gücünü gösterecek ve ona, başrol verecek bir şeye.”</p>

  <p class="calibre8">Sensi, ilk e-postadaki cümleye dikkat çekti.</p>

  <p class="calibre8">“Bu şehir bugüne kadar hiç tanık olmadığı bir şey görecek.”</p>

  <p class="calibre8">“Yaratacağı korku ve dehşet onu bir efsaneye dönüştürecekti. Gazetelerin birinci sayfaları, televizyon ve hatta belki de birkaç yıl sonra bir film…”</p>

  <p class="calibre8">“Ama bu çılgınca!” Maiezza kendini tutamadı, kendisine çok saçma gelen bu mantık yürütmeyi takip edemiyordu. “Lütfen affedin ama bu yorumlardan katilin kötü bir şöhret elde etmek için öldürdüğü ortaya çıkıyor.”</p>

  <p class="calibre8">“Şöhret ve korku. Evet, amacı yani intikamı ve sebebi bu.”</p>

  <p class="calibre8">Sensi de şaşkınlık içindeydi.</p>

  <p class="calibre8">“Bu sadece bir hipotez…”</p>

  <p class="calibre8">“Çok daha fazlası; katilinin davranış şeklinin bize gösterdiği bu.”</p>

  <p class="calibre8">“Ama…”</p>

  <p class="calibre8">Claps, Sensi’yi konuşturmadan lafa girdi:</p>

  <p class="calibre8">“Dinle beni. Adriana Maggesi’nin sonra da Paola Serni’nin bedenlerine neler yaptığını düşün. Kendi yarattığı bir kurgu değil bu. Gelmiş geçmiş en acımasız seri katillerden biri olan Melgues’in cinayet stilini kendisine örnek almış. Bunu yapmasının sebebi ise korku üstüne korku yaratma amacına, cani boyutuna ulaşmasına, hastalıklı bir ilgi uyandırmasına yardım ediyor olması… Kısaca söylemek gerekirse bunu seyirci kazanmak için yaptı.”</p>

  <p class="calibre8">“Melgues’i taklit ettiğinden nasıl bu kadar emin olabilirsin? Aynı şekilde cinayet işliyor olmaları sadece bir tesadüf olabilir.”</p>

  <p class="calibre8">“O bedenleri sadece kendini tatmin etmek için katletmedi. Cinsel bir istek olmadan vajinaya bıçak sokulmaz. Maggesi’nin evinde sperm izine rastlanmadı, Serni’nin evinde de rastlanmayacak.”</p>

  <p class="calibre8">“Hadi ama Claps, arkasında delil bırakmamak için prezervatif kullanmış olabilir ya da ne bileyim… Fotoğraf çekmiş ve sonrasında bunlara bakarak kendini tatmin etmiş olabilir…”</p>

  <p class="calibre8">“Elbette, bu söylediklerin sinemada ya da çok satan bir cinayet romanında olabilir…”</p>

  <p class="calibre8">Sensi kollarını iki yana açtı.</p>

  <p class="calibre8">“Peki tamam, Tanrı olmak için öldürdüğünü varsayalım…”</p>

  <p class="calibre8">“Ün ve korku; korkuyu unutma, bunların ikisi de birbirine bağlı. Ortaya çıkardığı eserlerinden kötü bir şöhret yakalamazsa korku da yaratamaz, aynı şekilde korku yaratamazsa da kötü şöhret yakalayamaz. Ün ve korku: Bu onun hayattaki intikamı. Şu an hissettiği o sarhoş edici gücü kaybetmemesinin tek yolu bu.</p>

  <p class="calibre8">Toplantı odasına uzun bir sessizlik çöktü. İlk konuşan yine Claps oldu:</p>

  <p class="calibre8">“Bu varsayımlardan yola çıkarsak ikinci kurbanın neden tek bir darbeyle öldürüldüğü netlik kazanıyor. Cinayet, ulaşmak istediği amaç doğrultusunda gerekli ve nasıl gerçekleştirildiğinin bir önemi yok hatta aksine, tercihen kısa zaman alması ve fazla enerji harcatmaması gerekiyor. Önemli olan bunun sonrasında gerçekleşecek şey; ilk etapta su götürmez imzası ve bunun içerdiği mesaj. İnsanların sadece ölümün kendisinden değil, aynı zamanda gerçekleşme şeklinden ve bedene yapılan bu saygısızlıktan da korkmaları… Şehirde yeniden öldürmeye hazır bir katilin serbestçe dolaşıyor olmasından daha fazlasını söyleyen bir mesaj bu; en korkunç kâbuslarınızdan fırlayıp gelmiş olan bir cani.”</p>

  <p class="calibre8">“Sonra bir de e-posta var.”</p>

  <p class="calibre8">“Evet, bir de e-posta var. Elbette. Bunda da kendine birini örnek almışa benziyor ya da bir klişeyi örnek almış demek daha doğru olacak. Bunu cinayet romanlarından ve filmlerinden ödünç almış. Katil ürkütücü bir satranç oyununda polise meydan okuyor, işlediği suçlardan onları haberdar ediyor ve yeni cinayetler ile tehdit ediyor. Onun için akıllı ve işlevsel bir hamle bu. Herkes bu klişeyi bilir ama bunu hayal sınırları çerçevesinde tutar. Kitaplarda ve filmlerde vardır bu… Ve şimdi bunun gerçeğe damgalandığını görmek, insanların korkuyla ürpermelerine neden oluyor. Bundan korktukları kadar aynı zamanda ona karşı hastalıklı bir çekim hissediyorlar. Yani, izleyici kazanmak için ideal karışım. Sesini duyurmak için kendine boşuna bir televizyon habercisi seçmedi.”</p>

  <p class="calibre8">“Öldürmek için bir model, iletişim kurmak için bir klişe… Peki sadece kendisine ait olan ne var?” diye sordu komiser Benni.</p>

  <p class="calibre8">“Tüm bunları ona yaptıran hezeyan. Adriana Maggesi’nin bedeni karşısında onu saran hezeyan.”</p>

  <p class="calibre8">Uzun bir süre hiç kimse konuşmadı. Sensi kim bilir kaçıncı defa e-postayı okudu.</p>

  <p class="calibre8">“Hem sonra bu Morphy de kim?”</p>

  <p class="calibre8">Sessizliğin içinden Benni’nin sesi öne çıktı:</p>

  <p class="calibre8">“Bin sekiz yüzlü yılların sonunda o dönemin dünya şampiyonu olan büyük bir satranç ustası.”</p>

  <p class="calibre8">Herkes şaşkınlıkla Komiser Benni’ye baktı.</p>

  <p class="calibre8">“Bir satranç erbabı olduğunu bilmiyordum” diyerek fikir yürüttü Sensi.</p>

  <p class="calibre8">“Sadece meraklısı diyelim…” dedi Benni sahte bir mütevazilik göstererek.</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Greta Alfieri küvetteki sıcak suyun içinde yarım saatten fazla bir süre hareketsiz kaldı. Kemiklerine kadar işlemiş olan o üşüme hissinden kurtulması gerekiyordu ve sadece bu da değil, bu buz gibi his beynine de girip onu bir boşluk hissine sürüklüyor gibiydi, hislerini ve kendini ifade edebilme yeteneğini donduruyordu âdeta.</p>

  <p class="calibre8">Çaresizce sıcaklığa ihtiyacı vardı.</p>

  <p class="calibre8">Son günlerde ne kadar çok insan onu kullanmıştı? Katil, Cattanei, Claps… Hatta Anselmi gibi küçük bir insan bile onu yönetmeye çalışmıştı. Alışkın olduğu oyun bu değildi.</p>

  <p class="calibre8">Sıfırlanmış meslek hayatı ve tüm diğer olanlar arasında kendini köşeye sıkışmış hissediyordu.</p>

  <p class="calibre8">Bir an, sadece bir an için zihninde milyonuncu kez Paola Serni’nin kendi kanıyla kıpkırmızı olmuş yerin üstünde terk edilmiş solgun bedeni dalgalandı. Bu korkunç görüntüyü, vahşeti ve ıstırap dolu acıma duygusunu zorlukla kovaladı. Kendi duyguları tarafından da kullanılmaya izin veremezdi. Greta Alfieri o anda ve derhâl tepki vermek zorunda olduğunu hissetti. Durumun kontrolünü ele almalıydı. Eğer bunu şimdi yapamazsa bir daha bunun için gerekli gücü toparlayamayacağını hissediyordu.</p>

  <p class="calibre8">Hayatını geri almalıydı, tekrar yükselişe geçmek için mevcut durum içinde işe yarar bir şey bulmalıydı.</p>

  <p class="calibre8">Vücudu yavaşça ısınmaya başladı.</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Claps ve Sensi yalnız kalmış karşı karşıya oturuyorlardı.</p>

  <p class="calibre8">Sensi’nin sesi pek de dostça değildi.</p>

  <p class="calibre8">“Vali tarafından çağırıldım, bana tebriklerini iletmeyecek elbette. Aynı zamanda, basını bu işten uzak tutma kararı alınmışken o aşağılık Alfieri’nin neden suç mahallinde olduğunu da soracak. Doğrusunu söylemek gerekirse ben de bunun nedenini çok merak ediyorum. Evet Doktor Claps, kulaklarımı açtım dinliyorum…”</p>

  <p class="calibre8">Claps uykusuz geçirdiği yirmi dört saatin ağırlığını üstünde hissediyordu ama buna rağmen sesi gür çıktı:</p>

  <p class="calibre8">“Bu gerekliydi. Dinle beni Sensi, bu geceki e-posta da Alfieri’ye gönderildi ve hepsi bir yana mesajı dikkatle okudun mu? Şu an için katile ulaşabileceğimiz ya da en azından birkaç önemli ipucu elde edebileceğimiz tek şey, Greta Alfieri.”</p>

  <p class="calibre8">“Onu oraya getirmeye mecbur muydun?”</p>

  <p class="calibre8">“Kafamda bir fikir var ama bunun için Alfieri’nin iş birliği yapması şart. Motive edilmesi gerekiyordu.”</p>

  <p class="calibre8">“Yine mi yem atıyoruz? Dün geceki felaketten sonra? Sen olanların farkında…”</p>

  <p class="calibre8">“İki seçeneğimiz olduğunun farkındayım; ya oturup hâlimize ağlayarak bir şeyler olmasını bekleyeceğiz ya da elimizdeki şansı kullanacağız ki bu Greta Alfieri. Ve benim bir planım var. İlgileniyor musun?”</p>

  <p class="calibre8">“Of Tanrım…” Sensi kararlı bir tavırla masasından kalktı. “Seni dinleyeceğim çünkü tüm iş arkadaşlarımı dinlemek benim görevim… Ama şunu unutma, karar verme yetkisi bende. Ancak şimdi değil, valiyle konuştuktan sonra, tabii hepimizi ülkenin kim bilir hangi ücra köşesine sürmezse.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Hâlâ bornozunun içinde olan Greta Alfieri oturma odasına gitmiş, ofisi arayarak grip olduğu yalanını uydurup en azından o gün evde kalacağını söylemişti. Bu, Live Net’te çalışmaya başladığından beri işe ilk gitmediği gündü. Pencerenin önünde elinde bir bardak sıcak kahveyle öylece durdu, apartmanın giriş yolunda yürüyen Claps’i izledi, Claps’in cep telefonunu cevaplamak için durduğunu gördü.</p>

  <p class="calibre8">“Yeni bir şey mi var?” diyerek cevapladı Claps, arayan Fonzar’dı.</p>

  <p class="calibre8">“Biraz önce Profesör Mantero aradı, küpeyi bulmuş. Kızın içinde sadece bıçak yokmuş.”</p>

  <p class="calibre8">Claps öfke ve tiksinme dolu bir hareket yaptı ama yine de sakin bir ses tonuyla konuşmayı başardı:</p>

  <p class="calibre8">“Böyle bir şeyi beklemeliydik.”</p>

  <p class="calibre8">“Ayrıca benden istediğiniz gibi Paul Morphy ile ilgili bilgi edindim.”</p>

  <p class="calibre8">“Ne buldun?”</p>

  <p class="calibre8">Fonzar, Claps’e araştırmasının sonuçlarını aktardı: “Paul Morphy 22 Haziran 1837’de New Orleans’ta varlıklı bir ailenin çocuğu olarak dünyaya geldi. Ona satrancı on yaşındayken hâkim olan babası Alonzo Morphy öğretti. Bundan sadece iki yıl sonra şehrin en iyi satranç oyuncusu hâline geldi ve on üç yaşındayken birkaç gösteri yapmak üzere Amerika’da bulunan ve büyük bir Macar satranç şampiyonu olan Löwenthal’ı herkesi hayretlere düşürerek iki defa yendi. Buna rağmen satranç iyi bir eğitim almasına engel olmadı. 1857’de henüz yirmi yaşındayken mezun olarak Luiziyana barosuna kaydoldu. Bunun karşılığında ailesinden ödül olarak Avrupa tatili için para aldı. Ama genç Paul Morphy bu parayı New York’a giderek oradaki Amerikan Satranç Kongresi turnuvasına katılmak için kullanmayı tercih etti. Doğal olarak turnuvayı kazandı. Rakiplerini kolaylıkla yenip finalde, dünyanın en güçlü on oyuncusundan biri kabul edilen kutsal satranç canavarı Louis Paulsen’e güzel bir ders verdi. Avrupa’ya bir sonraki sene gitti ve Londra’yla Paris’te dünyanın en güçlü satranç oyuncularını ezici bir şekilde yendi, İngiliz Staunton dışında; çünkü kendisi yenileceğinden korkarak aptalca bir bahaneyle karşılaşmadan kaçtı. O dönemin dünya şampiyonu, Breslavia Fakültesi’nde matematik profesörü olan Adolf Anderssen’di. Fiziksel açıdan heybetli ama karakter olarak utangaç ve mütevazı olan bu adam, zengin kombinasyonlarla ve parlak fikirlerle birleştirdiği bir oyun stiline sahipti. Morphy ona yolculuk parasını verdi ve Anderssen görevini bırakarak kısa bir sürede onunla karşılaşmak üzere Paris’e gitti. İlk maç, satranç tarihinde tartışılmaz bir destan olarak tanımlanır. Avrupa satranç ekolü, tanınmamış bu Amerikan gencinin Eski Kıtanın Yeni Dünya üzerindeki üstünlüğünü utanmadan şüpheye düşürmesi karşısında âdeta çalkalanıyordu ve bunun intikamını almak için istekliydi. Okyanusun diğer tarafındaki Amerika’da ise basın bu olaya çok geniş yer verdi. Kendisine şiirler, spor takımları hatta puro ve şapkalar ithaf edilen New Orleanslı bu genç delikanlı etrafında sıra dışı bir ilgi oluştu.</p>

  <p class="calibre8">Maç aralık ayında oynandı, yedi maçı ilk kazanan kişi galip olacaktı. Herhangi bir para ödülü yoktu.</p>

  <p class="calibre8">Anderssen Paris’e ulaştığında Morphy ateşler içinde yatıyordu, Anderssen’in centilmence maçı erteleyebileceklerini söylemesine rağmen karşılaşma hemen başladı.</p>

  <p class="calibre8">İlk oyunu Anderssen kazanırken ikinci oyun berabere bitti, sonra Morphy’nin ateşi düştü… Üçüncü, dördüncü, beşinci, altıncı ve yedinci oyunu kazandı. Anderssen yaptığı açıklamada şöyle dedi: “Morphy en iyi hamlelerle oynamıyor… Onun hamleleri en muhteşemleri.”</p>

  <p class="calibre8">Sekizinci oyun berabere biterken dokuzuncu oyunda profesör uzun bir süre düşündükten sonra Morphy’nin yapmak üzere olduğu mükemmel bir kombinasyonun farkına vardı. Hayretler içindeki yüzü büyük bir gülümsemeyle aydınlanırken oyunda rakibine karşı üstünlük elde etti.</p>

  <p class="calibre8">On birinci oyunda Morphy yedinci oyununu kazanmış oldu ve maç bitti, yeni dünya şampiyonu Paul Morphy oldu.</p>

  <p class="calibre8">1 Haziran’da içlerinde Lincoln’ün de bulunduğu büyük bir karşılama komitesiyle sıcak bir şekilde karşılandığı Boston’a, babaevine geri döndü.</p>

  <p class="calibre8">İlerleyen günlerde onuruna düzenlenen kutlamalar ve davetlerde lider oyuncularla oynama ve doğal olarak kazanma imkânı buldu.</p>

  <p class="calibre8">Sonra birdenbire ve açıklanamaz bir şekilde psişik bir gerilemeye girdi. Takıntılar ve zulüm veren sanrılar yavaş yavaş onun yaşam biçimi hâlini almaya başladı. Bir daha hiç satranç oynamadı ve lafını bile etmedi. Babası uzun bir süre önce ölmüştü ve içinde satranç kelimesinin tek bir harfinin bile söylenmesinin yasak olduğu bir evde annesiyle yalnız yaşıyordu. Birkaç yıl içinde psikozları onu tamamen yönetir hâle geldi. İnsanlar onu New Orleans sokaklarında son modaya uygun kıyafetler içinde anlamsız ve birbiriyle bağlantısız şeyler söyleyerek yürürken görüyordu. Bir daha hiç düzelemeden kırk yedi yaşında evinin banyosunda geçirdiği kalp krizi sonucu öldü.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Greta Alfieri Claps’i, biraz önce penceresinden kendisini gözlediği salona davet etti. Ayakları çıplaktı, üstünde ipekten ve boyu dizine kadar gelen kısa bir gecelik vardı; altında ise hiçbir şey yoktu. Kokusunda çok hafif bir çekicilik olsa da kesinlikle baştan çıkarıcı olmak gibi bir niyeti yoktu…</p>

  <p class="calibre8">Claps büyük ve rahat bir koltuğa yerleşirken Greta onun karşısındaki divana ayaklarını altına alarak oturdu.</p>

  <p class="calibre8">“Gördüğüm kadarıyla toparlanmışsınız.”</p>

  <p class="calibre8">“Sadece sıcak bir banyo yaptım.”</p>

  <p class="calibre8">“Fiziksel görüntünüzden bahsetmiyorum.”</p>

  <p class="calibre8">“Düşüncelerimi mi okuyabiliyorsunuz? O zaman tebrikler Doktor Claps.”</p>

  <p class="calibre8">“Elbette düşünce falan okuyabildiğim yok, sadece davranışları ve hareketleri analiz edebiliyorum.”</p>

  <p class="calibre8">“Öyleyse?”</p>

  <p class="calibre8">“Bakın, kıyafetinizde uygunsuz hiçbir şey yok ama bedeninizin büyük bir kısmını ortada sergiliyorsunuz ve geceliğinizin altında iç çamaşırı olmadığına bahse girerim… Bu gibi durumlara maruz kalan erkekler genellikle düşünme yetilerini biraz kaybederler.”</p>

  <p class="calibre8">Greta cevap vermeye niyetlendi ama Claps onu bir el hareketiyle durdurdu.</p>

  <p class="calibre8">“Biliyorum, beni baştan çıkarmak gibi bir niyetiniz olmadığını biliyorum. Diyelim ki bu konuşmayı biraz kendi yönetiminizle gerçekleştirmek istiyorsunuz ya da kendi kontrolünüzde demek daha doğru olur. Bu birçok insan için ortak bir davranış şeklidir ama şu anki durum içinde değerlendirecek olursak, ben bunu daha çok, başkalarının iradelerinin insafına maruz kaldığınız son günlerde yaşanan olaylara bir tepki, bir isyan olarak değerlendiriyorum. Yanılıyor muyum?”</p>

  <p class="calibre8">Greta Alfieri inkâr eder gibi kafasını iki yana salladı. Bu, Claps’in açık bir kitap gibi onun içini okuduğu ilk an değildi. Ve bu hiç iyi değildi. “Size bu ders için teşekkür mü etmeliyim?” dedi Claps’e belirsiz bir meydana okuma içeren bakışlar yönelterek.</p>

  <p class="calibre8">Claps hafifçe ona doğru eğilerek konuştu:</p>

  <p class="calibre8">“Artık bu oyunları bir kenara bırakalım, Greta. Durum vahim… Ve büyük oranda tehlikeli. Aynı yönde ilerlememiz gerekli.”</p>

  <p class="calibre8">Greta Alfieri zoraki bir gülümsemeyle karşılık verdi:</p>

  <p class="calibre8">“Güzel. Kahve ister misiniz Doktor Claps?”</p>

  <p class="calibre8">“Bu çok iyi bir başlangıç. Memnuniyetle içerim ama mutfakta; mutfakta daha iyi ve rahat konuşulur… Ve bizim konuşacak çok şeyimiz var.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Sensi, valinin öfkesine katlanmak zorunda kaldı.</p>

  <p class="calibre8">“Özel ekibin müdahalesinden sonra hastanede tedavi görmek zorunda kalan masum bir vatandaşımız var ortada, bunun yanında bir başka vatandaşımız da hâlâ içinde bulunduğu şoku atlatamamış durumda. Ve tüm bunlar, gerçek katil şehrin diğer tarafında bir başka kurbanı katlederken oluyor. Ne kadar da mükemmel zamanlaması olan bir operasyon bu!”</p>

  <p class="calibre8">Sensi faydasız bir şekilde operasyonu haklı göstermeye çalıştı ama vali konuşmasını yarıda kesti:</p>

  <p class="calibre8">“Hadi ama! En başından itibaren bu operasyon bir hiç üstüne, bir eksik akıllının varsayımları ve istatistikleri üstüne kuruldu! Maggesi ile şu Rauti arasında hiçbir bağlantı yoktu ve böyle bir bağ bulabilmek için zorlanmaya da gerek yoktu… Ne zamandan beri polis bu şekilde çalışıyor?”</p>

  <p class="calibre8">En büyük tedirginlik elbette basındı.</p>

  <p class="calibre8">“Eğer bu hikâyeye ulaşırlarsa bizi büyük bir skandalın içine sokarlar ve bunu durdurmak da mümkün olmaz, izleyici kazanmaları için çok büyük bir fırsat bu.”</p>

  <p class="calibre8">Sensi, valiye güven vermeye çalıştı:</p>

  <p class="calibre8">“Kız sessiz kalacak; ancak bu şekilde hakkında açılacak bir hayat kadınlığı ve uygunsuz davranış davasını önleyebilir… Dairesinde kokain bulduk. Rauti’ye gelince; hastaneye gidip onunla konuşacağım, soruşturmanın iyiliği için yardımcı olmasını isteyeceğim.”</p>

  <p class="calibre8">“Şikâyette bulunmak için çoktan avukatıyla irtibata geçtiğini duydum.”</p>

  <p class="calibre8">“Dava açmasına engel olamayız ama bunu etrafta konuşmadan el altından yapması için ikna edilebilir.”</p>

  <p class="calibre8">“Peki ya ilk kurbanın sevgilisi Morganti ne olacak? En kısa zamanda serbest bırakılacağını umuyorum, başımızın onunla da derde girmesini istemem.”</p>

  <p class="calibre8">“Bu konuyla da ilgileniyorum.”</p>

  <p class="calibre8">Vali pek de rahatlamış görünmüyordu.</p>

  <p class="calibre8">“Basına bu yeni cinayetle ilgili nasıl bir açıklama yapıldı?”</p>

  <p class="calibre8">“Şu an için Maggesi cinayetiyle bir ilgisi olduğunu düşünmeyecekleri şekilde bir açıklama yapıldı.”</p>

  <p class="calibre8">“Ama yanılmıyorsam cinayet yerine bir gazeteci getirilmiş. Sizin ‘dostunuz’ Greta Alfieri.”</p>

  <p class="calibre8">“Bu benim isteğim doğrultusunda olmadı, her hâlükârda Greta Alfieri bizimle iş birliği yapıyor, Claps şu an onun yanında.”</p>

  <p class="calibre8">“Claps…” Vali gözlerini tavana dikerek devam etti. “Tanrım şu Claps! Kurtulun ondan. Size danışmanlığı dışında bir faydası dokunacağını düşünmüyorum, şu ana kadar soruşturmaya yeterince katkısı oldu zaten! Kurtulun ondan. Bunu bir öneri olarak düşünmeyin, bu bir emirdir!”</p>

  <p class="calibre8">Bu çok normal, diye düşünmeden edemedi Sensi. İşler kötü giderse basın günah keçisini kurban etmek üzere çoktan hazır bekliyor olacaktı, günah keçisi yani Claps.</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">“Sizi o korkunç sahneyi görmek zorunda bıraktığım için beni bağışlayın.”</p>

  <p class="calibre8">“Ama karşı karşıya olduğumuz bu caninin neler yapabileceğini anlamam için bunun gerekli olduğunu… Bu caninin benimle iletişim kurmaya çalışabileceğini söylemediniz mi bu sabah?”</p>

  <p class="calibre8">“Evet aynen öyle ama sadece bunun için değil.” Claps kısa bir ara verdikten sonra konuşmasına devam etti. “Greta, siz şu an elimizdeki tek oyun kartısınız ve sizin üstünüze oynamak öncelikle sizin açınızdan çok tehlikeli olabilir. Buna itiraz etme ihtimaliniz olabileceğini size anlatabilmek için cinayeti kendi gözlerinizle görmenizi istedim ya da bize yardım ederek tüm bunları durdurabileceğiniz ihtimalini.”</p>

  <p class="calibre8">Bir defa daha kullanılıyor ve yönlendiriliyordu; ama en azından bu sefer izni isteniyordu. Greta Alfieri hızlı bir hareketle saçlarını düzeltti. “Yem olarak kullanılmamı mı kastediyorsunuz? Katille yeni irtibatlar kurmamı? Hatta belki daha yakından… Benden bunu mu istiyorsunuz?” Greta Alfieri gözlerini Claps’e dikti. “Siz gerçekten de bunun…”</p>

  <p class="calibre8">Claps, kadının sözlerini bitirmesine izin vermedi. “Artık bundan eminiz” diyerek e-postanın yazılı olduğu kâğıdı çıkardı. “Dikkatle okuyun.”</p>

  <p class="calibre20"><span class="italic">Kıymetli Bayan Alfieri,</span></p>

  <p class="calibre21"><span class="italic">Size söz verdiğim gibi kısa bir süre içinde tekrar haberleşiyoruz.</span></p>

  <p class="calibre21"><span class="italic">Şehirde yeni bir olay var.</span></p>

  <p class="calibre21"><span class="italic">Ancak bundan söz etmeden önce, ekranlardan ani bir şekilde yok olmanızdan dolayı duyduğum hayal kırıklığını belirtmek istiyorum. Büyük haber kraliçesinin artık yayında görünmeyecek olması çok mantıksız… Belki de birisi yeni mesaj arkadaşınızdan dolayı sizi kıskanıyordur, değil mi? Eğer bana izin verirseniz bu adaletsizliği düzeltmek için uğraşacağım.</span></p>

  <p class="calibre21"><span class="italic">Şehirde yeni bir olay var diyordum, bu gecenin anlamsız karanlığını parlatacak muhteşem bir olay.</span></p>

  <p class="calibre21"><span class="italic">Bayan Paola Serni bu şaşkınlık verici olayı size herkesten çok daha iyi anlatacaktır. Şehrin biraz dışındaki mütevazı bir apartmanın ikinci katında yaşıyor ve hiç acele etmeden sakin bir şekilde polisi bekliyor…</span></p>

  <p class="calibre21"><span class="italic">Neredeyse unutuyordum, Bayan Maggesi’nin küpesini hatırlıyor musunuz? İşte o küpe şu an Bayan Serni’de ama dikkat edin, bulmak için çok dikkatle aramak gerek…</span></p>

  <p class="calibre21"><span class="italic">Size her şeyi söylediğimi düşünüyorum, sadece son bir şey daha kaldı… Yakın bir tarihte yapılan gereksiz bir röportajda Doktor Sensi klişe bir tabir kullanarak yürüttüğü soruşturmaların bir satranç oyunu gibi olduğunu söyledi. Güzel, eğer böylesi hoşuna gidiyorsa… Sizden onu nazikçe bilgilendirmenizi rica ediyorum ki bu bir kombinasyon işidir: “Siyah taş hareket eder ve üç hamlede kazanır.” Bu geceki ikinci hamleydi. Son bir hamle daha ve şanlı eserim şehri eşsiz bir ışıkla örterek tamamlanmış olacak!</span></p>

  <p class="calibre21"><span class="italic">Yakın zamanda görüşeceğimizi umarak,</span></p>

  <p class="calibre21"><span class="italic">Morphy’niz</span></p>

  <p class="calibre21"><span class="italic">Not: Takma ad kullanma alışkanlığımın kusuruna bakmayın; Doktor Sensi’nin sınırlı ve hüzünlü hayal gücünün hoş bir hatırası.</span></p>

  <p class="calibre8">“Dikkatle okudunuz mu? Şimdi yazılanların tümünü bir kenara atın ve sadece iki paragraf üstünde yoğunlaşın, sizden bahsedilen iki paragraf üstünde. İlkinde sizin ekranlardan uzaklaşmanızdan dolayı üzgün olduğunu belirterek şöyle yazmış: ‘<span class="italic">Eğer bana izin verirseniz bu adaletsizliği düzeltmek için uğraşacağım.’</span> E-postanın sonundaki sizinle ilgili ikinci paragrafta ise size şöyle veda ediyor: ‘<span class="italic">Yakın zamanda görüşeceğimizi umarak, Morphy’niz.’”</span></p>

  <p class="calibre8">Greta Alfieri, Claps’e bakmadan sessiz kaldı.</p>

  <p class="calibre8">“‘<span class="italic">Bana izin verirseniz… Görüşeceğimizi umarak…’</span> Anlıyor musunuz? Bu bir mesaj: Sizinle nasıl görüşebileceğini söylemenizi istiyor…”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Kendine Nick diyen adam gözlerini açtı<span class="italic">.</span> Odasının tıpkı bir fırtına sonrasındaki gökyüzü gibi soluk ve alçak tavanını gördü. Ancak gün ağarırken yatabilmişti ama bir dakika bile uyumamıştı, sadece saatlerce gözleri kapalı yatmıştı.</p>

  <p class="calibre8">Hiçbir şey düşünmemişti ya da ona öyle gelmişti.</p>

  <p class="calibre8">Bir an için Paola’nın bıçağın altındaki boynunu tekrar hissetti, bıçak derine dalarak boğazında delik açarken çıkan o sıvı sesini ve tenin titremesini düşündü.</p>

  <p class="calibre8">Çok iyi bir iş çıkarmıştı.</p>

  <p class="calibre8">Gözlerini tekrar kapatıp hiçliğe daldı: Geriye sadece üçüncü ve son hamle kalmıştı.</p>

  <p class="calibre8">Bunu da yakında yapacaktı.</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Claps e-postayı elinde döndürüp duruyordu.</p>

  <p class="calibre8">“Kendime, bu satranç konusunu sadece Sensi’yi cevaplamak için mi ortaya attığını soruyorum yoksa altında bulmamız gereken daha derin bir anlam mı var: Üç hamlelik bir kombinasyon… Paul Morphy… Bu arada sözü geçmişken Greta, size hâlâ Morphy’nin kim olduğunu anlatmadım.”</p>

  <p class="calibre8">“Gerek yok, kim olduğunu biliyorum.”</p>

  <p class="calibre8">“Ne sürpriz, siz de satrançla ilgileniyorsunuz! Son birkaç saattir sizin gibi birçoğuna rastladım.”</p>

  <p class="calibre8">“Çok küçük yaşta oynamaya başladım, dedem öğretti, kendisi gerçekten de bir satranç tutkunuydu; benim iyi seviyede bir oyuncu olabileceğimden emindi. Pes edene kadar bana yıllarca ders aldırdı.”</p>

  <p class="calibre8">“Onu çok mu hayal kırıklığına uğrattınız?”</p>

  <p class="calibre8">“Üstümde psikanaliz mi yapmak istiyorsunuz Doktor Claps?” Greta Alfieri alaycı bir şekilde güldü. “Geçmişimde yaşanmış bir travmayı ortaya çıkarmak gibi mesela? Hayır, hayal kırıklığına uğrattığım o değil, kendimdi. Kötü bir oyuncu değildim ama bir şampiyon da değildim kuşkusuz. Bu işin peşini ciddi olarak bırakmaya karar verdiğimde on altı yaşındaydım. Dedemin sözleriyle ifade edecek olursam: Satranca konsantre olabilmek için gereken nöronlar yerine hormonlarım daha fazla gelmişti.”</p>

  <p class="calibre8">“Hâlâ oynuyor musunuz?”</p>

  <p class="calibre8">“Ara sıra internette. Satranç çok güzel bir oyun; insana analitik, metodik, agresif ve hepsinden önemlisi acımasız olmayı öğretiyor.”</p>

  <p class="calibre8">Claps uzaklara dalmış ve bir düşünce üstünde konsantre olmuş gibi görünüyordu. Greta Alfieri konuşmadan önce ona birkaç dakika izin verdi.</p>

  <p class="calibre8">“Katilin satranç tutkunu olduğunu mu düşünüyorsunuz? Beni bir satranç oyuncusu olduğumu bildiği için mi seçti?”</p>

  <p class="calibre8">Claps ellerini iki yana açarak konuştu:</p>

  <p class="calibre8">“Belki… Dikkate alınması gereken bir olasılık. Ama öyleyse sizin bu oyunu iyi bildiğinizi nasıl öğrendiğini bulmak gerek.”</p>

  <p class="calibre8">“Bu bir sır değil: Geçmişte haber programında satrançla ilgili hazırladığım birkaç haber yayınlanmıştı ve son olarak ödül almak için İtalya’da bulunan satranç dünya şampiyonuyla yaptığım bir röportaj yayınlandı.”</p>

  <p class="calibre8">Claps düşünmek için yine sessiz kaldı. “Sizce neden takma ad olarak kendine Morphy’i seçti?” diye sordu aniden.</p>

  <p class="calibre8">Greta Alfieri tereddüt etmeden yanıtladı:</p>

  <p class="calibre8">“Gelmiş geçmiş en büyük usta oydu da ondan. Kimse onu yenemedi. Üstünlüğü o kadar barizdi ki en büyükler bile onun karşısında birer cüce gibi kaldılar. Lasker, Capablanca, Alechin… Karşılarına kim çıkarsa yenen oyuncular olarak bilinen bu kişiler bile Morphy’i alt edemediler.”</p>

  <p class="calibre8">“Sebep tam olarak bu değil.” Claps kasvetli gözlerle Greta’ya baktı. “O da yenilmez bir rakip buldu. Bunu kendi içinde buldu: Kendi deliliği. Bizim Morphy’mizin de kendi yenilgisini bulmasını sağlamak zorundayız. Bunu yapmak için bize yardım edecek misiniz Greta? Bunu yapmaya hazır mısınız?”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Sensi, Rauti’yi ziyaret ettiği hastaneden daha yeni çıkmıştı. Kendisine büyük bir isteksizlikle tüm olanlar için özürlerini sunmuştu. Yeniden birini kurban etmeden önce bu seri katili durdurmak için ne kadar çabaladıklarını acı içinde anlatmıştı. Bu tür bir av peşinde olmanın zorluklarından, yanlış bir kişiyi hedef almalarına yol açacak inanılmaz tesadüflerden bahsetmiş, tüm vatandaşların yardımına ihtiyaçları olduğunu altını çizerek belirtmişti. Sonunda Rauti’nin sessiz kalacağına dair söz almıştı. Rauti’nin tedavi edildiği odadan çıkarken “Lanet olsun! Boktan bir saçmalık!” diye homurdanmadan edememişti.</p>

  <p class="calibre8">Ofisini aradı.</p>

  <p class="calibre8">“Geliyorum, Doktor Claps’i bulun, en kısa zamanda bana gelmesini istiyorum. Bir şey daha var. Fonzar’ı başka bir göreve verin. Evet, derhâl. Maiezza’yı ise kendi emrime istiyorum.”</p>

  <p class="calibre8">Sensi bir defa daha “Lanet olsun!” diye homurdandı.</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Greta Alfieri, Claps’i kapıya kadar geçirdi.</p>

  <p class="calibre8">“Sensi’yle konuşur konuşmaz en kısa zamanda size haber verir, ne yapmayı düşündüğümü anlatırım. Elbette planı öğrenince size verilen görevin dışında kalmaya karar verebilirsiniz.”</p>

  <p class="calibre8">“Hayır bunu yapmayacağım, size kendime düşen görevi yapmak istediğimi belirttim.”</p>

  <p class="calibre8">Claps gülümsedi.</p>

  <p class="calibre8">“Göreceğiz. Bugün evden çıkmayın, Greta. Enerjinizi toplayın, buna önümüzdeki günlerde ihtiyacınız olacak.”</p>

  <p class="calibre8">“Peki yarın?”</p>

  <p class="calibre8">“Normal bir şekilde işinize gidin ama sizden rica ediyorum, dışarı çıktığınızda herhangi bir çılgınlık yapmayın. Sizi takip eden ekip, olası bir irtibatı engellememek için size çok yaklaşamaz, onların gözü önünde olmaya dikkat edin.”</p>

  <p class="calibre8">“Merak etmeyin, hem sonra bunun için size birkaç gün önce söz vermemiş miydim?”</p>

  <p class="calibre8">Claps düşünceli bir ifade takındı.</p>

  <p class="calibre8">“Bana biraz zaman ayırmanız da gerekiyor, size öğretmem gereken bir şey var. Yapmayı bilmenizin önemli olduğu bir şey bu.”</p>

  <p class="calibre8">Greta Alfieri onu sorgulayan gözlerle süzdü.</p>

  <p class="calibre8">Claps kendini gülümsemeye zorladı.</p>

  <p class="calibre8">“Yakında size her şeyi anlatacağım. Görüşmemiz çok verimli geçti… Böyle olmasına çok memnun oldum.”</p>

  <p class="calibre8">İkisi de bir süre ayakta karşılıklı hafif bir utangaçlıkla sessizce dikildi. İlk konuşan yüzü arsız bir gülümsemeyle aydınlanan Greta oldu:</p>

  <p class="calibre8">“Gitmeden önce son bir şey daha var. Gerçekten de kıyafetim hoşunuza gitmedi mi?”</p>

  <p class="calibre8">“Darılmaca yok Greta… Sadece bu saçma satranç oyununa yer var. Bunu siz söylediniz: Analitik, metodik ve hepsinden öte acımasız olmalı. Bana gelince, beni tamamen çıplak bile karşılayabilirdiniz.”</p>

  <p class="calibre8">“Belki bir dahaki sefere bunu yaparım. Böylece sizin üstünüzde gerçekten bir etkim olup olmadığını da anlamış oluruz…”</p>

  <p class="calibre8">Bu sefer Claps içinde hafif bir ürperti hissetti.</p>

  <p class="calibre8">Yalnız kalır kalmaz Greta Alfieri telefona sarıldı.</p>

  <p class="calibre8">“Antonella, Montanari’yle konuşmam gerek… Yo, yo, hayır, benimle dalga geçme ve o kulaklarını iyice açıp beni dinle. Ona, beni araması için bir saat verdiğimi söyle, eğer aramazsa bir basın toplantısı düzenleyip onlara bir fotoğraf göstererek yönetmenim tarafından yapmak zorunda bırakıldığım hobilerinden bahsedeceğim. Bunu bu akşam haberlerinde izlemek çok eğlenceli olacaktır. Bir saat vakti var, bir dakika bile fazla değil.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">“Yani dışarıda mı bırakıldım?” Claps konuşmaya devam etmeden önce Sensi’nin kaçırdığı gözlerini yakalamaya çalıştı. “Bu soruşturmada aktif olarak yer almamı isteyen sendin.”</p>

  <p class="calibre8">“Evet, bunu senden ben istedim, geriye dönsem yine aynısını yapardım. Ama şu an durum farklı…”</p>

  <p class="calibre8">“Elbette farklı, şimdi katili yakalama şansımız var. E-postayı hatırlasana. Bu mesajda bir temasa geçme haberi var. Alfieri ile temasa geçme…”</p>

  <p class="calibre8">“Of Tanrım Claps! Yeni bir yem daha mı? Dün gece tüm o olanlardan sonra mı!?”</p>

  <p class="calibre8">“Dün gece büyük bir gaf yaptık, kabul ediyorum ama bunun yüzünden duracak değiliz. Soruşturma agresif bir şekilde devam etmeli, bu irtibatı sağlamaya çalışmak zorundayız.”</p>

  <p class="calibre8">“Hadi ama, Morphy asla Alfieri ile buluşmayacaktır, yapmak istediğimizin kokusunu binlerce kilometre uzaktan alır” dedi Sensi yorgun bir ses tonuyla.</p>

  <p class="calibre8">“Zaten bu yüzden direkt bir karşılaşma düşünmüyordum. Senin ilgini çekmiyor gibi görünse de bir fikrim var. Beni şimdi dışarıda bırakamazsın…”</p>

  <p class="calibre8">Sensi, Claps’in sözünü acı bir şekilde kesti:</p>

  <p class="calibre8">“Sen gerçekten hiçbir şey anlamamışsın Doktor Claps. Şu an soruşturma sorunlarımızdan en sonuncusu. Dünkü felaketten sonra çok hassas bir durumdayız. Eğer neler olduğu dışarı sızarsa, ki aramızda olan boşboğazları düşünürsek bu mümkün, bu tam bir felaket olur. Basını dizginleyecek politik bir güç bulamayız. Validen en aşağıdaki görevliye kadar şu an hepimizin önceliği götümüzü ve üstünde oturduğumuz koltuğu kurtarmak. İçişleri bakanlığının ne kadar tedirgin ve sinirli olduğunu tarafımıza çoktan bildirdiğini biliyor musun? Gülüyorsun demek. Her güçlü insanın kariyeri ve şansı pek de elde ettiği sonuçlara dayanmaz, bu onun kamuoyu önünde basın tarafından yaratılan görüntüsüne bağlıdır. Yarın, polisin büyük bir yanlış yaparak suçsuz bir vatandaşa baskın düzenlerken aynı anda yeni bir masumun katledildiği haberini yayacak olan medyadan bahsediyorum.”</p>

  <p class="calibre8">“Güç politikasıyla ilgilenmiyorum, ben bir katili arıyorum.”</p>

  <p class="calibre8">“Gerçekten de anlamak istemiyorsun. Biz tiyatrodaki oyuncularız ve oyundaki rolümüzü oynamaya devam etmek için halk tarafından kabul görmek zorundayız. Oyunun güzel ya da oyuncuların başarılı olmasının bir önemi yok… Vali senin dışarıda kalmanı istiyor Claps, ben değil. Sen iyi bir oyuncusun ve bunu ben biliyorum ama senin rol yapma şeklin diğer ekip üyelerini tehlikeye soktu ve şimdi başrol oyuncusu senin dışarıda kalmanı istiyor.”</p>

  <p class="calibre8">Claps arkasına yaslanıp kollarını iki yana sarkıttı. Sesi yenilmiş biri gibi çıktı:</p>

  <p class="calibre8">“Ne güzel bir örnek!”</p>

  <p class="calibre8">Sensi aralarındaki sessizliği bozmadı. Tartışmanın harareti sönünce söylediklerinden dolayı kendini sarsılmış hissetti.</p>

  <p class="calibre8">“Şu planın… Bunun için çok fazla adama ihtiyacın var mı?”</p>

  <p class="calibre8">“Hayır, çok basit olarak sadece…”</p>

  <p class="calibre8">“Dur, en ufak bir fikrim olsun bile istemiyorum.” Sensi’nin suratında bir suç ortağı gülümsemesi belirdi. “Birkaç gün dinlen, köpeğini al, güzel bir tatil yap. Yani her ne istiyorsan onu yap…” Sensi doğru kelimeleri bulmaya çalıştı. “En iyi tavsiyem şu: Ne istiyorsan onu yap, elbette ki ne yaptığını kontrol etmek için sürekli peşinde olamam.”</p>

  <p class="calibre8">Sensi, Claps’i geçirmek için ayağa kalktı ve kurnaz bir ifadeyle koluna girdi.</p>

  <p class="calibre8">“Doğal olarak bir süre haberleşemeyeceğiz, hem bu pek de uygun olmaz, etrafta bu kadar çok dedikodu dolaşırken birileri benim onayımla yetkisiz bir soruşturma yürüttüğünü söyleyebilir. Belki arada Maiezza’yı ararsın, sana ne kadar düşkündür bilirsin, hem artık benim yanımda da çalıştığına göre senin sesini duymaktan çok memnun olacaktır.”</p>

  <p class="calibre8">Claps kapıda duraklayarak, “Onu yakalamak istiyorum” dedi.</p>

  <p class="calibre8">Kuyunun suları artık tamamen üstünü örtmüştü, onu almadan yukarı çıkamazdı.</p>

  <p class="calibre8">Sensi bakışlarını kaçırmadan karşılık verdi: “Ben de Claps, inan bana, ben de.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Montanari, kendisine tanınan süre bitmeden çok önce Greta Alfieri’yi aradı. “Greta! Bana kendini pek iyi hissetmediğini söylediler…”</p>

  <p class="calibre8">“Gelip geçici bir rahatsızlık neyse ki, yarın ofise dönmüş olacağım. Sekreterin sana ilettiğim mesajı ulaştırdı mı?”</p>

  <p class="calibre8">“Bana bir not bırakmış ama ben her hâlükârda sağlığını sormak için seni arayacaktım.”</p>

  <p class="calibre8">“Her hâlükârda, tabii.” Ne kadar da aşağılık, diye düşündü Greta eğlenerek. “Ne kadar içten bir ilgin olduğunu biliyorum.”</p>

  <p class="calibre8">“O zaman söyle bakalım, sana nasıl yardımcı olabilirim? Bir şeye mi ihtiyacın var?”</p>

  <p class="calibre8">“Bir cevaba. Diyelim ki Maggesi soruşturmasıyla ilgili çok önemli yeni gelişmeler var, kimsenin bilmediği bir dizi ayrıntı. Hepsi birinci kalite ve elbette ki doğruluğu onaylanabilir. Sadece varsayalım ki, örnek olarak söylüyorum, ortada yeni bir e-posta ve yeni bir kurban var…”</p>

  <p class="calibre8">“Yeni bir kurban mı!?”</p>

  <p class="calibre8">Greta, Montanari’nin koltuğunda zıpladığını görür gibi oldu.</p>

  <p class="calibre8">“Dediğim gibi sadece örnek olarak veriyorum, böyle bir şey olması durumunda beni tekrar canlı yayına çıkarır mısın? Tekrar yerimi geri kazanabilir miyim yoksa rakibe mi yöneleyim?”</p>

  <p class="calibre8">“Bu sadece benim kararım değil, Cattanei var… Ayrıca bu olayla ilgili haberleri yayınlamamaya yönelik baskı çok yüksek bir makamdan geliyor, diğer haber kanalları da uyarıldı.”</p>

  <p class="calibre8">Montanari’nin içinin kaynadığını hissediyordu.</p>

  <p class="calibre8">“Lanet olsun! Böyle bir haber için elbette seni seve seve yayına çıkarırım ama ya sonrası? Senin sonunu getirmek istemiyorum Greta!”</p>

  <p class="calibre8">“Sakin ol, farklı bir cevap beklemiyordum. Ama başka bir şey düşünsek, mesela daha farklı bir şey, yerel bir haber kanalından sızan bir haber düşün…”</p>

  <p class="calibre8">“Bu durumda her şey farklı olur. Eğer haber yayılmaya başlarsa hiçbir şey olmamış gibi davranamayız elbette; bu durumda rakip de harekete geçer.”</p>

  <p class="calibre8">“Ve ben sana ilk haberi getirsem, sadece varsayım olarak konuşuyorum elbette…”</p>

  <p class="calibre8">“Ben kim oluyorum da büyük haberlerin kraliçesini yayından uzak tutuyorum?”</p>

  <p class="calibre8">“İyi, duymak istediğim buydu. Yarın ofiste görüşürüz.”</p>

  <p class="calibre8">“Bekle Greta! En azından bana şunu söyle…”</p>

  <p class="calibre8">Greta konuşmasına izin vermedi:</p>

  <p class="calibre8">“Yarın görüşürüz, hoşça kal tatlım!”</p>

  <p class="calibre8">Greta Alfieri kendini gerçekten de iyi hissediyordu. Paola Serni’nin görüntüsü artık çok uzaklardaydı.</p>

  <p class="calibre8">Anselmi’nin numarasını ararken Claps’in ona verdiği cep telefonu çalmaya başladı.</p>

  <p class="calibre8"><span class="italic"><span class="bold">Öğleden Sonra</span></span></p>

  <p class="calibre8">Bir gece önceki soğuk ve yağmurlu hava birden değişmiş ve mevsim normallerine gelmişti. Sıcak öğleden sonra güneşi Claps ve Greta Alfieri’nin yan yana yürüdükleri halka açık bahçenin üzerinde dalgalanıyordu.</p>

  <p class="calibre8">Claps ona Anselmi’yi arayacak vakit bırakmamıştı, kendisini almaya gelmeden önce sadece hazırlanacak kadar zamanı olmuştu. Claps, arabayla gittikleri yol boyunca tek kelime etmemiş, yürümeye başladıkları birkaç dakika boyunca da sessizliğini ve düşünceli tavrını hiç bozmamıştı.</p>

  <p class="calibre8">Greta en sonunda dayanamayarak sordu:</p>

  <p class="calibre8">“Beni buraya yürüyüş yapmak için getirmediniz değil mi?”</p>

  <p class="calibre8">“Durum değişti, Greta.”</p>

  <p class="calibre8">Claps kısaca soruşturmadan alındığını, şu andan itibaren yapacağı herhangi bir şeyin yetkisiz olacağını ve polis kaynaklarını kullanamayacağını anlattı.</p>

  <p class="calibre8">Gerata Alfieri neredeyse neşeli bir tavırla gülümsedi.</p>

  <p class="calibre8">“Sizi de dışarı attılar, o zaman ikimiz ortağız, ikimiz de şanssız ortaklarız!”</p>

  <p class="calibre8">Claps de düşünceli bir şekilde gülümsedi.</p>

  <p class="calibre8">“Doğal olarak sizi izleyen bir görevli olmaya devam edecek.”</p>

  <p class="calibre8">“Bir görevli… Yani demek istediğiniz biri beni gözetim altında tutacak, uzaktan.”</p>

  <p class="calibre8">“Evet, öyle bir şey.”</p>

  <p class="calibre8">Claps durdu; önlerinde büyük, yeşil bir alan vardı; çocuklardan bazıları tahterevalliye biniyordu.</p>

  <p class="calibre8">“Ben bu işe devam etmek istiyorum Greta ama sizin yardımınıza ihtiyacım var.”</p>

  <p class="calibre8">“Morphy’le iletişime geçecek bir yol bulmanız için bana ihtiyacınız var…”</p>

  <p class="calibre8">“Bunu isteyen o.”</p>

  <p class="calibre8">“Yani yem olacağım.” Greta Alfieri sırtından aşağı bir ürpertinin indiğini hissetti. “Hem de polis tarafından düzenlenmeyecek bir operasyonda. Tek korumanın beni koruyan görevlinin olacağı bir operasyonda.”</p>

  <p class="calibre8">“Birebir direkt bir temas düşünmedim ama her hâlükârda risk var.”</p>

  <p class="calibre8">Claps sonraki kelimelerini dikkatle seçerek konuştu:</p>

  <p class="calibre8">“Bu bizi nereye götürür bilemiyorum ama beklenmedik gelişmeler olabilir.”</p>

  <p class="calibre8">“Aklınızda ne var söyleyin…”</p>

  <p class="calibre8">Claps kafasını öne eğip gözlerini yerdeki çakıl taşlarını karıştırdığı ayakkabısına dikti.</p>

  <p class="calibre8">“İnternet üzerinden kurulacak bir iletişim. Bilgisayarına girip, hakkında bir şeyler öğrenip, biraz daha fazla bilgi edinebiliriz, bir iz bulabiliriz…”</p>

  <p class="calibre8">“İnternet üzerinden mi? Ama nasıl?”</p>

  <p class="calibre8">“Satranç. Eserinden, satrançtaki üç hamleli bir kombinasyon olarak bahsediyor, takma ad olarak Morphy ismini kullanıyor; satranç buluşulması uygun bir zemin, belki de onun da tam olarak beklediği bu.”</p>

  <p class="calibre8">“Ama nasıl…”</p>

  <p class="calibre8">“Siz Greta, bana internette satranç oynadığınızı söylediniz, öyle değil mi?”</p>

  <p class="calibre8">“Arada sırada birkaç maç…”</p>

  <p class="calibre8">“Bunu yapacak bir site var mı?”</p>

  <p class="calibre8">“İnternette böyle birçok site var, ben bunlardan sadece bir tanesine giriyorum.”</p>

  <p class="calibre8">“Peki, oyun esnasında rakibinizle konuşabiliyor musunuz?”</p>

  <p class="calibre8">“Yazışma manasında mı soruyorsunuz? Evet, bu mümkün ama…”</p>

  <p class="calibre8">Claps gözlerine bakarak lafını kesti:</p>

  <p class="calibre8">“Teker teker gidelim Greta, önce bana şunu söyleyin. Bana yardım edecek misiniz? Size bu işin riskli olduğunu hatırlatırım. Bu adam sizi seçti ve bir şekilde sizden etkileniyor…”</p>

  <p class="calibre8">“Hannibal Sendromu?”</p>

  <p class="calibre8">“Eğer onunla irtibata geçebilirsek bunun bizi nereye götüreceğini bilemeyiz, Morphy sizinle buluşmayı bile isteyebilir… Ve onu reddederseniz sizi bulmaya gelebilir. Bu riskler gerçekten var Greta. Şimdi, bana yardım etmeye kararlı mısınız?”</p>

  <p class="calibre8">Greta sırtından aşağı doğru inen ürpertiyi yine hissetti.</p>

  <p class="calibre8">“Şanssız ortağımdan böyle bir iyiliği nasıl esirgerim?”</p>

  <p class="calibre8">Greta Alfieri’nin bu sefer takındığı neşeli gülümseme zorakiydi.</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Maiezza, Sensi’nin masasının önünde ayakta duruyordu.</p>

  <p class="calibre8">“Doğru anladığımdan pek emin değilim, Doktor.”</p>

  <p class="calibre8">Sensi oflayarak kollarını iki yana açtı.</p>

  <p class="calibre8">“O zaman tekrar edeyim. Doktor Claps soruşturmadan alındı ve bir süre dinlenecek; sen ise soruşturmada kalıyorsun ama şu andan itibaren direkt bana bağlı çalışacaksın. Bu işin resmî gözüken kısmı, yani ikimizin dışında bu işi herkes böyle bilecek. Buraya kadar açık mı?”</p>

  <p class="calibre8">“Evet Doktor.”</p>

  <p class="calibre8">“Güzel… Doğrusu ise şu: Claps’in dinlendiği falan yok, kendi planının peşinden gidiyor. Yani şöyle desek daha doğru olur, soruşturmayı yetkisiz bir şekilde yürütüyor. Ben bunun ne olduğunu bilmiyorum ve bilmemem de daha iyi. Ama yardıma ihtiyacı olabilir; bilgi isteyebilir ya da teknik destek… İşte sen oyuna burada dâhil oluyorsun, ona ihtiyacı olan yardımı sen sağlayacaksın. Yalnız şuna dikkat et: Hiçbir şekilde bunun Claps için olduğu bilinmeyecek! İhtiyacı olan her türlü destekte herkese bunu benim için yaptığını söyleyeceksin.”</p>

  <p class="calibre8">“Size mi rapor vermek zorundayım?”</p>

  <p class="calibre8">“Sadece senden istediğimde ya da Claps’in soruşturmasında önemli gelişmeler olduğunda. Şimdi her şey anlaşıldı mı?”</p>

  <p class="calibre8">Maiezza şaşkın görünüyordu.</p>

  <p class="calibre8">“Evet, Doktor… Ama…”</p>

  <p class="calibre8">“Ama ne?</p>

  <p class="calibre8">“Yani, işler… İşler ters giderse, bu yetkisiz soruşturmada sorun çıkar ve bir tehlike doğarsa…”</p>

  <p class="calibre8">Sensi tekrar ofladı:</p>

  <p class="calibre8">“Bir ilkokulun önünde trafik memurluğuna atanmayacaksın, merak etme, sakin ol ama hiç kimseye bir şey söylemeyeceksin yoksa seni kendi tekmelerimle o göreve atarım!”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Greta Alfieri yakınına kaçan topu alıp oyun oynayan ısrarcı çocuklara fırlattı.</p>

  <p class="calibre8">“Ama Morphy benim o internet sitesinde olduğumu nereden bilecek. Bütün o takma adların içinde beni nereden tanıyacak?”</p>

  <p class="calibre8">“Sizi tanıyabileceği bir takma ad kullanacağız… <span class="italic">Kayıp Küpe</span>’ye ne dersiniz?</p>

  <p class="calibre8">“Kayıp küpe mi? Şu Maggesi’nin küpesi mi? İşe yarayabilir belki. Ama sorumu tekrarlıyorum, Morphy o internet sitesine girdiğimi nereden bilecek?”</p>

  <p class="calibre8">“Bu biraz karışık, onun bunu bilmesini biz sağlamak zorundayız.”</p>

  <p class="calibre8">“Peki ama nasıl?”</p>

  <p class="calibre8">“Bir makale ya da daha iyisi sizin bu tutkunuzdan bahsettiğiniz bir televizyon haberi düşünüyordum; doğruyu söylemek gerekirse bu konuda size güveniyorum. Size böyle bir iyilik yapacak arkadaşlarınız vardır ne de olsa.”</p>

  <p class="calibre8">Greta Alfieri bir satranç oyuncusuydu ve oyunun ona sunduğu kombinasyonu hemen gördü:</p>

  <p class="calibre8">“Bunun bir yolu var ama karşılığında bizim de bir şey vermemiz gerekir.”</p>

  <p class="calibre8">Claps’e Anselmi’den bahsetti ama elbette onunla yaptığı anlaşmadan söz etmedi ve biraz önce Montanari ile konuştuklarını söyledi. Tabii Anselmi’ye sağlayacağı bilgileri tekrar yayına dönmek için bir koz olarak kullanma umudundan da bahsetmedi.</p>

  <p class="calibre8">“Ona yayınlanmamış birkaç detaydan bahsedebiliriz, izleyici yaratacak bir şey. Bu Morphy’nin de ilgisini çekebilir. Bizi izlediğinden emin olmak zorundayız.”</p>

  <p class="calibre8">Greta olabildiğince ikna edici olmaya çalışarak sözlerini bitirdi.</p>

  <p class="calibre8">Aslında eşit bir teklif, diye düşündü kendi kendine; Claps katille irtibata geçmek istiyordu, o ise eski işine geri dönmek; böylelikle bir taşla iki kuş vurmuş olacaklardı.</p>

  <p class="calibre8">Claps bir süre düşündükten sonra yanıtladı:</p>

  <p class="calibre8">“Anlaştık. Böyle yapalım. Eğer gerekiyorsa ona birkaç bilgi veririz.”</p>

  <p class="calibre8">Greta Alfieri tatmin olmuştu, artık hiçbir ürperti hissetmiyordu.</p>

  <p class="calibre8">“Eve döner dönmez Anselmi’yi arayacağım. Ama önce merak ettiğim bir şey var, böyle halka açık bir bahçede konuşmamızın bir sebebi var mı?”</p>

  <p class="calibre8">Claps yeniden karamsarlığa büründü.</p>

  <p class="calibre8">“Çok ciddi bir sebebi var Greta. Etrafınıza bakın ne görüyorsunuz?”</p>

  <p class="calibre8">Greta şaşkınlığına rağmen onu dinledi ve etrafına baktı.</p>

  <p class="calibre8">“Parkı görüyorum, oynayan çocuklar var, tahterevalliler, ebeveynler ve bankta oturan dedeler, nineler…”</p>

  <p class="calibre8">“Sakin bir şekilde daha uzun inceleyin… Acelemiz yok.”</p>

  <p class="calibre8">Claps sabırla bekledi, bir dakika kadar sonra Greta Alfieri karşılık verdi:</p>

  <p class="calibre8">“Yani, biraz önce gördüklerimin aynısını görmeye devam ediyorum, farklı ne görmem gerekiyor?”</p>

  <p class="calibre8">“Farklı bir şey değil Greta. Genel tabloya bakın, uygunsuz bir şeyler görüyor musunuz? Garip ya da bu genel tabloya ters düşen bir şey yok mu?”</p>

  <p class="calibre8">“Hayır, sanırım yok.”</p>

  <p class="calibre8">“İlk bakışta her şey normal görünüyor değil mi? Güzel bir sahne, renkli ve hayat dolu; güneş, yeşil çimenler ve etrafta koşuşan çocuklar. Ama… Sağımızda, bankta oturan şu adamı görüyor musunuz? Evet, o yalnız başına oturan koyu renk giysili adam. Gazete okumuyor ya da güneşin tadını çıkarmıyor. İlk bakışta belki biraz endişeli bir baba olduğu düşünülebilir. Ama dikkatle bakarsanız evlilik yüzüğü yok ve daha da önemlisi, dikkati bir çocuk ya da tek bir grup üzerinde yoğunlaşmıyor, bakışları bir gruptan diğerine, oyun alanının bir ucundan öbür ucuna yöneliyor. Bunun dışında sizi temin ederim ki bizim burada bulunduğumuz süre boyunca ne bir çocuk onun yanına yaklaştı ne de o, çocuklardan birine seslendi. O adam bu parka herhangi bir çocuğa eşlik etmek için gelmedi, buraya onları izlemek için geldi.”</p>

  <p class="calibre8">“Yani demek istediğiniz o bir…”</p>

  <p class="calibre8">“Pedofil mi? Hayır… Sadece bizim eski bir tanıdığımız. Bir süre önce onu bize durumdan telaşlanan anneler şikâyet etti. Her gün buraya gelip oynayan çocukları izliyor ama bir zararı yok… Yani en azından bugüne kadar bir zararı olmadı. Kimliğini belirledik, onunla konuştuk ve böyle arada sırada onu izliyoruz, bundan fazlasını yapamayız, oynayan çocukları izlemek bir suç değil çünkü.”</p>

  <p class="calibre8">Greta Alfieri gözlerini adamdan ayıramıyordu, hafif bir rahatsızlık hissediyordu. Şimdi önündeki tüm tablo çok farklı gözüküyordu.</p>

  <p class="calibre8">“Neden bana onu göstermek istediniz?”</p>

  <p class="calibre8">“Hatırlayasınız diye. Genel tabloyu gözlemlemeyi öğrenmek önemlidir. Uyumsuzlukları fark edebilmek. Gözleri hep açık olup bekleyebilmek.” Claps devam etmeden önce derin bir nefes aldı. “Morphy size yaklaşmaya, sizi daha yakından gözlemlemeye ve izlemeye çalışabilir… Eğer onunla irtibata geçersek bu ihtimal daha da artacak, bunu yapabilmek için de kendini genel tablo içinde olabildiğince gizlemeye çalışacak. Yoldan geçen bir adam, koşu yapan biri, yolunu kaybetmiş bir turist ya da herhangi biri olabilir. Etrafınızda olan şeyleri çok daha dikkatli bir şekilde gözlemlemeyi öğrenmelisiniz. Detayları fark etmeyi, farklılıkları ve ufak da olsa uygunsuzlukları bulmayı öğrenmek zorundasınız.”</p>

  <p class="calibre8">Claps bir süre sessiz kaldı. Bir rüzgâr dalgası ağaçların yapraklarını salladı.</p>

  <p class="calibre8">“Tetikte olmanız gerek Greta.”</p>

  <p class="calibre8">Greta Alfieri göğsünde kavuşturduğu kollarını sıktı, güneş artık yeterince ısıtmıyordu.</p>

  <p class="calibre8">“Gelin, size evinize kadar eşlik edeyim.”</p>

  <p class="calibre8"><span class="italic"><span class="bold">Akşam</span></span></p>

  <p class="calibre8">Piergiorgio Anselmi, açılış müziği tamamlanıp yayın başlar başlamaz kameralara gülümsedi. Büyük kanalların haber saati olan 19:30’dan önceki özetlerde Maggesi soruşturmasıyla ilgili Greta Alfieri ile özel bir röportaj yapacaklarını duyurmuştu.</p>

  <p class="calibre8">“Değerli izleyiciler, iyi akşamlar. Bugün öğleden sonra haber merkezimize ulaşan yeni ve rahatsız edici bir haber oldu. Maggesi cinayetiyle ilgili. Resmî olmayan ama güvenilir kaynaklara göre katilden cesur meslektaşımız Greta Alfieri’ye ikinci bir e-posta geldi.”</p>

  <p class="calibre8">Anselmi’nin arkasındaki ekranda Greta’nın dev gibi bir fotoğrafı göründü.</p>

  <p class="calibre8">“Bu durum yetkililer tarafından yalanlansa da biz tamamen güvenilir olan kaynağımıza inanıyoruz ve size bu ikinci mesajın içeriğini de açıklayabileceğiz. Ayrıca Greta Alfieri’nin birkaç dakika önce bizzat kendisiyle yaptığımız bir röportajını da yayınlayacağız. Ancak önce olayların bugüne kadar olan seyrini hatırlamak için haberimizi izleyelim.”</p>

  <p class="calibre8">Haberde Adriana Maggesi’nin hayatı kısaca anlatıldıktan sonra olay hakkında o güne kadar bilinen gelişmeler verildi, aynı zamanda geçen hafta ilk e-postanın açıklandığı haber programında Montanari’nin Greta Alfieri ile olan video kaydından bir bölüm de gösterildi.</p>

  <p class="calibre8">Stüdyo ışıkları tekrar Anselmi’yi aydınlattı.</p>

  <p class="calibre8">“Bugün gelinen duruma bakıldığında, polisin Adriana Maggesi’nin katilinin bıraktığı kanıtlar üzerinde gerekli ve anlaşılır bir suskunlukta çalıştığı görülüyor. Zor ve hummalı bir çalışma ama doğruyu söylemek gerekirse bugüne kadar herhangi bir sonuç vermedi. Nitekim kendini güvende hisseden katil, bugün polise yeni ve alaycı bir meydan okumayla yine meslektaşımız Greta Alfieri’yi hedef alan yeni bir e-posta gönderdi. Korkunç bir tehdit, bir meydan okuma içeriyor; kısa bir sürede yeni bir kurban olacağının tehdidi! Evet, sevgili izleyiciler, doğru duydunuz. Varlığı bizim tarafımızdan ortaya çıkarılan bu yeni e-postada daha önce Adriana Maggesi’nin canını almış olan seri katil, önümüzdeki saatler içinde yeni bir kurbanı olacağını duyuruyor. Yaptığı vahşeti bir satranç maçına benzeten katil, çılgın mesajında bir sonraki hamlesini duyuruyor: Korkunç ve acımasız yeni bir cinayet! Bu e-posta bugün öğleden sonra Greta Alfieri’nin bilgisayarına geldi ve biz henüz birkaç dakika önce cesur meslektaşımızla bir telefon röportajı gerçekleştirdik, işte o kayıt.”</p>

  <p class="calibre8">Stüdyonun ışıkları kapandı ve tekrar Greta Alfieri’nin görüntüsü tüm ekranı kaplayacak şekilde verildi. Greta ve Anselmi’nin sesleri duyuldu.</p>

  <p class="calibre8">“Greta, bize bu e-postayla ilgili ne söyleyebilirsin?”</p>

  <p class="calibre8">“Ortada süren bir soruşturma olduğundan doğal olarak bu konuyla ilgili hiçbir şey söyleyemem.”</p>

  <p class="calibre8">“Ama en azından sana böyle bir e-postanın geldiğini onaylayabilir misin?”</p>

  <p class="calibre8">“Maalesef Piergiorgio, şimdi belirttiğim sebeplerden dolayı bu bilgiyi ne onaylayabilirim ne de yalanlayabilirim…”</p>

  <p class="calibre8">“Neler hissettiğini anlıyorum Greta ve elbette ki yerinde olmak istemem. Gazetecinin kamuoyuyla haber vermek adına kutsal bir bağı vardır ama aynı zamanda bir soruşturmada tanıksa susmaya mecburdur. Sana soruşturma gizliliğine ihanet etmeden cevaplayabileceğin bir soru soracağım. Eminim bu kendine de uzun süredir sorduğun bir sorudur. Seri katil neden e-postalarını göndereceği kişi olarak seni seçti? Söylemek istediğim, sen başarılı bir habercisin, çok izlenen bir haber programını sunuyorsun ama bu özelliklere sahip en azından bir düzine daha meslektaşımız var. Neden onların arasından özellikle sen?”</p>

  <p class="calibre8">“Haklısın, şu an bile hâlâ kendime sormaya devam ettiğim bir soru bu… Ve doğruyu söylemek gerekirse buna verecek bir cevap bulamıyorum.”</p>

  <p class="calibre8">“Haber ekibimizde çok parlak gençler var ve olası bir ilişkiye dikkatimi çektiler. Bugün gelen e-postada satrançtan bahsediliyor. Seri katil yaptığı korkunç şeyi bir satranç maçına benzetiyor.</p>

  <p class="calibre8">“… Ben böyle bir şey söylemedim.”</p>

  <p class="calibre8">“Senin söyleyemeyeceğini çok iyi biliyorum ama bunu söyleyen benim, e-postada satrançtan bahsediliyor… Ve sen Greta, bildiğim kadarıyla bu konuda bir uzman ve zorlu bir oyuncusun.”</p>

  <p class="calibre8">“Bunu yalanlayamam… Evet öyle, satranç oynuyorum ama o kadar da zorlu değilim, arada sırada internette birkaç maç yapıyorum.”</p>

  <p class="calibre8">“Zorlusun zorlu… Bunu ekip olarak hepimiz biliyoruz. Neredeyse her gece www.scacchisti.it internet sitesine bağlanıyorsun, kullandığın takma adı da söylememi ister misin?”</p>

  <p class="calibre8">“Eğer istiyorsan… Nasılsa bunu yarın daha güncel bir isimle değiştireceğim.”</p>

  <p class="calibre8">“Hep zekisin Greta ama konumuza dönelim. E-postadan anlaşılacağı üzere seri katil satranca karşı oldukça ilgili, senin satranca olan tutkun onun dikkatini çekmiş olamaz mı?”</p>

  <p class="calibre8">“Her şey mümkün ama bu bana biraz zorlama bir varsayım gibi gözüküyor. Her hâlükârda polis tüm olasılıkları değerlendiriyor.”</p>

  <p class="calibre8">“Seni ekranlarda tekrar ne zaman göreceğiz?”</p>

  <p class="calibre8">“Umuyorum ki en yakın zamanda.”</p>

  <p class="calibre8">“Bu çirkin hikâye sonlanınca. Greta, cesur meslektaşım, bu röportaj için teşekkürler.”</p>

  <p class="calibre8">Stüdyonun ışıkları tekrar yandı. Anselmi yüzünde muzaffer bir gülümsemeyle sadece tek bir kelime söyledi:</p>

  <p class="calibre8">“Reklamlar!”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Anselmi’nin haberi biter bitmez Greta’yı ilk arayan Claps oldu.</p>

  <p class="calibre8">“Görmüş müdür?”</p>

  <p class="calibre8">“Morphy mi? Haberler gece yarısı ve kapanıştan önce gece saat iki de tekrar verilecek; benim röportajım ise sabah haberlerinde ve sonrasındaki güncel bir programda tekrar gösterilecek. Birkaç büyük haber kanalının da bu haberi alacağını düşünürsek görmesi büyük ihtimal.”</p>

  <p class="calibre8">Bir sonraki telefon, Mediaset’teki bir haber programının kapanışta ‘resmî olmayarak onaylanmış kaynaklara göre’ başlığı altında Anselmi’nin haberini vermesinden birkaç dakika sonra geldi. “Greta!” Montanari’nin sesi çok heyecanlı geliyordu. “Hâlâ yayındayım ve şu aşağılık Anselmi’nin kayıtlarını daha yeni gördüm. Başka haber kanallarından biri haberde söylenenleri aktardı ve Mediaset, haber programlarından birinde bunu yayınladı. Bunun doğruluğu var mı?”</p>

  <p class="calibre8">Greta Alfieri cevabın tadını çıkardı:</p>

  <p class="calibre8">“Federico… Ben bu işin dışındayım, bunu sen daha iyi bilirsin.”</p>

  <p class="calibre8">“Ateşkes ihlal edildi ve bunu yapan Anselmi’nin peşinden giden Mediaset. Şu an savaştayız Greta, Anselmi’nin söylediklerinin ne kadarı doğru?”</p>

  <p class="calibre8">“İşimi geri istiyorum.”</p>

  <p class="calibre8">“Her hâlükârda Cattanei’ye sormak zorundayım ama eğer elindekiler güzelse yerini geri alacaksın, bunu sana garanti ediyorum.”</p>

  <p class="calibre8">“Evet, elimdekiler çok kıymetli hem de ham ipek kadar. Anselmi’dekiler sadece üç beş kırıntı. Yarın yayında görüşürüz, hoşça kal tatlım.”</p>

  <p class="calibre8">Yüzünde kocaman bir gülümseme belirdi. Greta Alfieri dönüyordu. Yuppi!</p>

  <div class="mbppagebreak" id="top_1"></div>
</body>
</html>
