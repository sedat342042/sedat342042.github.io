<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Avunamayanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">4</h2>

    <p>Eski Kent’ten çıktığımız belliydi. Yolun iki tarafında yükselen pis tuğla duvarlar penceresizdi ve depoların arka duvarları gibi görünüyordu. Sophie kararlı adımlarla ilerliyordu, çok geçmeden Boris’in ayak uydurmakta güçlük çektiğini fark ettim. Ama, “Fazla mı hızlı yürüyoruz?” diye sorduğumda hiddetli bir ifadeyle baktı bana.</p>

    <p>“Ben çok daha hızlı yürüyebilirim!” diye bağırıp elimden çekiştirerek koşar adım yürümeye koyuldu. Ama hemen ardından gücenmiş bir ifadeyle tekrar yavaşladı. Bir süre sonra, ben hızlı yürümemeye özen gösterdiğim halde soluk soluğa kaldığını fark ettim. Sonra kendi kendine bir şeyler fısıldamaya başladı. Başlangıçta moralini yüksek tutmaya çalıştığını varsayarak fazla ilgilenmedim. Ama sonra, “Dokuz Numara... Dokuz Numara...” diye fısıldadığını işittim.</p>

    <p>Merakla baktım ona. Islaktı, üşüyormuş gibi görünüyordu, onu konuştursam iyi olacağını düşündüm.</p>

    <p>“Bu Dokuz Numara,” dedim, “futbolcu mu?”</p>

    <p>“Dünyanın bir numaralı futbolcusu.”</p>

    <p>“Dokuz Numara. Doğru, tabii.”</p>

    <p>Önümüzde, epey ileride Sophie’nin silueti bir köşeyi dönerek gözden kayboldu, Boris elimi daha sıkı kavradı. O ana kadar annesinin ne kadar gerisinde kaldığımızı fark etmemiştim, adımlarımızı hızlandırdığımız halde köşeye varmamız fazlasıyla uzun sürmüş gibi geldi bana. Nihayet köşeyi döndüğümüzde, Sophie’nin arayı daha da açmış olduğunu fark edip sinirlendim.</p>

    <p>Yine pis tuğla duvarların önünden geçiyorduk, bazılarında geniş rutubet lekeleri vardı. Kaldırım taşları düzgün değildi, önümüzde sokak lambalarının ışığında parlayan su birikintileri görülüyordu.</p>

    <p>“Merak etme,” dedim Boris’e. “Neredeyse geldik sayılır.”</p>

    <p>Boris kendi kendine mırıldanmaya devam ediyor, hızlı hızlı nefes alarak, nefesleriyle aynı tempoda tekrarlıyordu: “Dokuz Numara... Dokuz Numara...”</p>

    <p>Daha ilk andan itibaren Boris’in değindiği bu “Dokuz Numara”, tam hatırlamamakla birlikte bana tanıdık gelmişti. Onun fısıltılarını dinledikçe, “Dokuz Numara”nın gerçek bir futbolcu değil, Boris’in masa futbolu oyunundaki minyatür oyunculardan biri olduğunu hatırladım. Bunlar kaymak taşından yontulmuş, bir kaide üzerine oturan, bir fiskeyle minik plastik bir topu sürebilen, pas verebilen ve şut çekebilen figürlerdi. Oyun her biri bir takımı yöneten iki kişi arasında oynanmak üzere tasarlanmıştı, ama Boris daima tek başına oynardı; saatlerce yüzüstü yere uzanıp dramatik tersine dönüşlerle, heyecanlı çekişmelerle dolu maçlar yönetirdi. Altı takımı, gerçek ağdan yapılmış minyatür kaleleri, yeşil çuhadan bir sahası vardı. Boris oyuncak firmasının Ajax Amsterdam, AC Milano gibi “gerçek” takımlarla oynamaktan hoşlanacağı varsayımına içerleyerek takımlara kendi kafasından isimler uydurmuştu. Ama tek tek futbolculara –her birinin güçlü ve zayıf yanlarını gayet iyi bildiği halde– isim vermemişti, onları numaralarıyla adlandırmayı tercih ederdi. Belki futbolda oyuncuların taşıdığı sayıların anlamından habersiz olduğu için –belki de hayal gücünün kendine özgü kaprisi yüzünden– oyuncuların sayılarıyla Boris’in onları yerleştirdiği pozisyon arasında bir ilişki olmazdı. Örneğin bir takımın On Numarası efsanevi bir stoper, İki Numara gelecek vadeden genç bir kanat oyuncusu olabilirdi.</p>

    <p>“Dokuz Numara” Boris’in favori takımındaydı ve bütün futbolcular arasında kesinlikle en yetenekli olanıydı. Ancak hayran olunacak becerisine rağmen, Dokuz Numara son derece kaprisli bir tipti. Orta saha oyuncusuydu, ama sıklıkla, uzun süreler boyunca sahanın karanlık bir yerlerinde küskün küskün durur, görünüşe bakılırsa takımının fena halde yenilmekte olduğunu bile fark etmezdi. Bazen Dokuz Numara bir saati aşkın bir süre boyunca bu şekilde tembel tembel durur, takımı dört, beş, altı gol yer, spiker –bir spiker vardı elbette– hayretler içinde, “Dokuz Numara bir türlü havaya giremedi. Ne oluyor anlamıyorum,” derdi. Sonra, maçın bitmesine mesela yirmi dakika kalmışken Dokuz Numara nihayet gerçek yeteneğini sergilemeye başlar, bir çalımla takımına bir gol kazandırırdı. “Nihayet!” diye haykırırdı spiker. “Dokuz Numara sonunda kendini gösterdi!” O andan itibaren Dokuz Numara giderek hareketlenir, çok geçmeden peş peşe golleri sıralar, karşı takımın bütün derdi topun Dokuz Numara’ya geçmesini önlemek olurdu. Ama top er veya geç Dokuz Numara’ya geçer, o zaman da kendisiyle kale arasında kaç oyuncu olursa olsun, bir yolunu bulup golünü atardı. Az sonra topu ele geçirmesinin kaçınılmaz sonucu o kadar aşikâr olurdu ki, spiker top ağlara takıldığında değil, Dokuz Numara’ya geçtiği anda –kendi yarı sahasının gerilerinde bile olsa– teslimiyet dolu bir hayranlıkla, “Gol,” derdi. Seyirciler –seyirciler de vardı– daha topun Dokuz Numara’ya geçtiğini gördükleri anda zafer haykırışları yükselir. Dokuz Numara rakiplerinin arasından zarif hareketlerle süzülürken, topu kaleciye kaptırmadan ağlara gömerken, dönüp takım arkadaşlarının minnet dolu hayranlığına karşılık verirken tezahürat arttıkça artardı.</p>

    <p>Bütün bunları hatırlarken, yakın zamanda Dokuz Numara’yla ilgili bir sorun olduğunu da belli belirsiz hatırlayarak fısıldamaya devam eden Boris’e sordum:</p>

    <p>“Dokuz Numara bu aralar nasıl? Formda mı?”</p>

    <p>Boris birkaç adım boyunca suskunluğunu korudu, sonra cevap verdi: “Kutuyu almadık.”</p>

    <p>“Kutu mu?”</p>

    <p>“Dokuz Numara kaidesinden koptu. Daha birçoğuna olmuştu, kolay tamir oluyor. Dokuz Numara’yı ayrı bir kutuya koydum, annem istediğim yapıştırıcıyı aldığında tamir edecektim. Kutuya koydum, unutmayayım diye özel bir kutuya koydum. Ama almadık.”</p>

    <p>“Anladım. Eski evde bıraktınız yani.”</p>

    <p>“Annem eşyaları toplarken unutmuş. Ama çok yakında gidebileceğimizi söyledi. Eski eve gidip onu bulabiliriz dedi. Tamir ederim, istediğim yapıştırıcıyı aldık. Biraz para biriktirdim.”</p>

    <p>“Anladım.”</p>

    <p>“Annem merak etme diyor, o her şeyi ayarlayacakmış. Yeni kiracılar yanlışlıkla atmasın diye. Yakında gideriz dedi.”</p>

    <p>Boris’in bir şeyler ima etmeye çalıştığından emindim, sustuğunda dedim ki:</p>

    <p>“Boris, istersen ben seni götürürüm oraya. Tabii, ikimiz gideriz. Gider eski evden Dokuz Numara’yı alırız. Geciktirmeden gideriz. Hatta boş bir vakit bulabilirsem yarın bile gidebiliriz. Sonra, nasılsa yapıştırıcıyı almışsın. Dokuz Numara göz açıp kapayıncaya kadar eski formuna kavuşur. Sen hiç merak etme. En kısa zamanda gideriz.”</p>

    <p>Sophie bir kez daha gözden kayboldu; bu sefer o kadar aniden çıktı ki görüş alanımızdan, bir binaya girmiş olacağını düşündüm. Boris elimden çekiştirdi, ikimiz aceleyle onun gözden kaybolduğu noktaya doğru ilerledik.</p>

    <p>Az sonra Sophie’nin neredeyse duvarda bir çatlak gibi görünen daracık bir ara sokağa sapmış olduğunu gördük. Sokak dimdik bir yokuştu ve o kadar dardı ki, iki yandaki pürtüklü duvarlara dirseğini sürtmeden geçmek imkânsız gibi görünüyordu. Koyu karanlığı bölen sadece iki sokak lambası vardı, biri sokağın ortalarında, öteki de yokuşun sonunda.</p>

    <p>Aşağı doğru inişe geçtiğimizde Boris elimi sıkıca kavradı, az sonra nefesi yine sıklaştı. Bir süre sonra, Sophie’nin sokağın dibine varmış olduğunu gördüm, ama nihayet bizim sıkıntımızı fark etmişçesine aşağıdaki lambanın altında durmuş, biraz endişeli bir ifadeyle bize bakıyordu. Sonunda yanına vardığımızda öfkeyle, “Sana yetişmekte zorlandığımızı görmüyor musun?” dedim. “Hem ben hem de Boris yorucu bir gün geçirdik.”</p>

    <p>Sophie hülyalı hülyalı gülümsedi. Sonra kolunu Boris’in omuzlarına dolayarak çocuğu kendine çekti. “Merak etme,” dedi usulca. “Burası biraz tatsız, biliyorum, hava da soğudu, yağmur yağıyor üstelik. Ama hiç merak etme, eve varmamıza çok az kaldı. Orası sıcacık olacak, söz veriyorum. O kadar sıcak olacak ki, istersek tişörtle dolaşabileceğiz evde. Hem sonra yeni büyük koltuklara kıvrılıp oturabilirsin istersen. Sen ufacık boyunla kaybolursun o koltukların içinde. İster kitap okursun, ister video seyredersin. Ya da istersen dolaptan oyun indiririz. Ben oyunların hepsini çıkarırım, hangi oyunu istersen Mr. Ryder’la oynayabilirsin. Büyük kırmızı minderleri halının üstüne koyar, oyunu da yere yerleştirirsiniz. O arada ben de akşam yemeğini hazırlarım, köşede sofrayı kurarım. Aslında akşam yemeği için bir ana yemek yerine küçük küçük mezeler de hazırlayabilirim. Ufak köfteler, minicik peynirli börekler, birkaç çörek. Hiç merak etme, senin en sevdiğin mezeleri hatırlayıp hepsini sofraya dizeceğim. Sonra hep birlikte oturur yemeğimizi yeriz, ardından da oyuna üçümüz devam ederiz. Tabii daha fazla oyun oynamak istemezsen oynamayız. Sen belki Mr. Ryder’la futbol muhabbeti yapmak istersin. Sonra, sen iyice yorulduktan sonra, yatarsın. Biliyorum, yeni odan çok küçük, ama rahat, kendin de söylüyordun. Eminim bu gece çok güzel uyuyacaksın. O zamana kadar bu tatsız yürüyüşü, üşüdüğünü unutmuş olursun. Hatta kapıdan içeri, sıcacık eve girdiğin an unutacaksın. Onun için moralini bozma. Çok az yolumuz kaldı.”</p>

    <p>Boris’i kucaklayarak söylemişti bunları, ama sözünü bitirdiğinde ansızın çocuğu bırakıp sırtını döndü ve tekrar yürümeye koyuldu. Ani hareketi beni şaşırtmıştı –sözleri giderek beni de teskin etmiş, bir an gözlerimi kapamıştım. Boris de şaşkın görünüyordu, ben onun elinden tutup harekete geçinceye kadar annesi yine birkaç adım ilerlemişti.</p>

    <p>Bu sefer arayı fazla açmasına izin vermemeye kararlıydım, ama tam o anda arkamızda ayak sesleri duydum ve elimde olmadan bir iki saniye oyalanıp yokuşun üst kısmına baktım. Ben baktığım anda ayak seslerinin sahibi aşağıdaki lambanın ışığıyla aydınlandı ve tanıdığım biri olduğunu gördüm. Adı Geoffrey Saunders’dı, İngiltere’deki okulda sınıf arkadaşımdı. Okul günlerinden beri görmemiştim onu, doğal olarak çok yaşlanmış gibi geldi bana. Sokak lambasının ışığı ve soğuk yağmur hesaba katıldığında bile fazlasıyla kılıksız görünüyordu. Üstündeki pardösü artık kapanmıyor gibiydi, yürürken bir eliyle önünü kapatıyordu. Onunla selamlaşmaya hiç de istekli değildim, ama biz Boris’le tekrar yürümeye koyulduğumuzda Geoffrey Saunders da yanımıza geldi.</p>

    <p>“Merhaba,” dedi. “Tanıdım seni. Hava ne biçim bozdu bu akşam.”</p>

    <p>“Evet, feci,” dedim. “Akşamüzeri çok güzeldi halbuki.”</p>

    <p>Sokak karanlık, ıssız bir caddeye açılmıştı. Kuvvetlice bir rüzgâr esiyordu, kent uzakta kalmış gibiydi.</p>

    <p>“Oğlun mu?” diye sordu Geoffrey Saunders, Boris’i işaret ederek. Sonra, ben cevap vermeye fırsat bulamadan devam etti: “Güzel çocuk. Aferin sana. Akıllı görünüyor. Ben evlenmedim. Niyetim vardı ama zaman fark etmeden geçti işte, bu saatten sonra da evlenmem herhalde. Doğrusunu istersen bu kadar basit değil tabii. Ama yıllar boyu başıma gelen talihsizlikleri anlatıp canını sıkmak istemiyorum. İyi şeyler de oldu. Her neyse. Aferin sana. Çok güzel çocuk.”</p>

    <p>Geoffrey Saunders öne doğru eğilip Boris’e bir selam çaktı. Boris belki kafası bozuk, belki de endişeli olduğundan karşılık vermedi.</p>

    <p>Yol yokuş aşağı iniyordu. Karanlıkta yürüdüğümüz sırada Geoffrey Saunders’ın sınıfımızın en parlak öğrencisi olduğunu, hem derslerinde hem de sporda başarılı olduğunu hatırladım. Bizleri yeterince çaba göstermediğimiz için azarlarken hep onu örnek gösterirlerdi; herkes okul takımının kaptanı olacağını düşünürdü. Ama olamadığım, beşinci sınıfta bir felaket yüzünden aniden okulu bırakmak zorunda kaldığını hatırladım.</p>

    <p>“Senin geleceğini gazetede okudum,” diyordu. “Beni aramanı bekliyordum. Ne zaman uğrayacağını söylersin diye. Sana çayın yanında ikram edecek bir şey olsun diye gidip pastaneden pasta aldım. Bekâr adamım, evim sıcak bir yuva sayılmaz, ama yine de insanların ara sıra ziyarete gelmesini beklerim, ikramda kusur etmem. İşte, senin geleceğini öğrenince hemen atlayıp birkaç çeşit pasta aldım çayın yanına. Dün değil evvelsi gün. Dün kremaları biraz sertleşmişti ama gene de ikram edilir haldeydiler. Ama bugün de senden ses seda çıkmayınca attım hepsini. Gurur meselesi yaptım herhalde. Ne bileyim, sen başarılı oldun, gelip beni kiralık, küçük bir dairede sefil bir hayat yaşayan, misafirlerine bayat pasta ikram eden bir adam olarak görmeni istemedim işte. Tekrar gittim pastaneye, taze pastalar aldım. Evi de derleyip topladım biraz. Ama sen aramadın. Sen de haklısın herhalde. Baksana...” –tekrar eğilip Boris’e baktı– “İyi misin sen? Nefes nefese kalmışsın.”</p>

    <p>Gerçekten yine zorlanmakta olan Boris duyduğuna dair bir işaret vermedi.</p>

    <p>“Ufaklık yetişemiyor, biraz yavaşlasana,” dedi Geoffrey Saunders. “Bir ara aşk mevzularında şansım yaver gitmedi de ondan. Bu kentte birçok insan beni eşcinsel sanıyor. Sırf kiralık bir dairede tek başıma oturuyorum diye. Başlarda bozuluyordum, ama artık aldırmıyorum. Tamam, beni eşcinsel sanıyorlar. Ne olmuş? Aslına bakarsan ihtiyaçlarımı kadınlar karşılıyor. Para karşılığında yani. Bana yetiyor, birçoğu da düzgün insanlar. Yine de insan bir süre sonra nefret ediyor onlardan, onlar da senden. Mecburen. Bu kentteki orospuların çoğunu tanırım. Hepsiyle yattım demiyorum. O kadar değil! Ama onlar beni tanır, ben de onları tanırım. Çoğuyla selamlaşırım. Sefil bir hayat sürdüğümü düşünüyorsundur herhalde. Öyle değil. Olaylara nasıl baktığına bağlı. Arkadaşlar sık sık ziyaretime gelir. Onlara bir fincan çay ikram edip ağırlamayı beceririm. İyi ağırlarım misafirlerimi, genellikle sonradan ne kadar iyi vakit geçirdiklerini söylerler.”</p>

    <p>Bir süredir dik bir yokuş halinde inen yol şimdi düzleşmişti; görünüşe bakılırsa terk edilmiş bir çiftlikteydik. Etrafımızda ay ışığında karanlık kütleler halinde ahırlar ve müştemilat görünüyordu. Sophie önden yürümeye devam ediyordu, ama artık aramızda epeyce mesafe vardı; yıkık dökük binaların arasında bir görünüp bir kayboluyordu.</p>

    <p>Neyse ki Geoffrey Saunders yolu iyi biliyordu besbelli, karanlıkta hiç zorlanmadan ilerliyordu. Onun peşi sıra ilerlerken okul günlerinden bir anı canlandı zihnimde. İngiltere’de soğuk bir kış sabahıydı, hava kapalı, yerler buzluydu. Ben on dört on beş yaşlarındaydım; Worcestershire kırlarında bir yerde Geoffrey Saunders’la bir pub’ın önünde duruyorduk. Bir kros yarışında birlikte işaretçilik yapıyorduk, görevimiz koşucular sisin içinden çıktığında onlara yakındaki bir tarladan geçen pisti göstermekten ibaretti. O sabah kafam çok bozuktu, on beş dakika orada sessizce durup sise baktıktan sonra ne kadar karşı koyduysam da gözyaşlarımı tutamadım. O sırada Geoffrey Saunders’ı pek tanımamakla birlikte ben de herkes gibi üzerinde iyi bir izlenim bırakmak isterdim daima. Bu yüzden çok utanmıştım, nihayet kendimi toparlayabildiğimde ilk izlenimim, beni müthiş bir küçümsemeyle duymazlıktan geldiği olmuştu. Ama sonra konuşmaya başlamıştı Geoffrey Saunders, önce bana bakmadan, konuştukça bana doğru dönerek. O sisli sabah vaktinde bana neler söylediğini şu anda hatırlayamıyordum, ama sözlerinin üzerimde bıraktığı etkiyi açık seçik hatırlıyordum. Her şeyden önce, o kendime acıma halinde bile, sergilediği inanılmaz cömertliğin farkındaydım ve derin bir minnet duyuyordum. Ayrıca, o an ilk kez olarak, sınıfımızın altın çocuğunun bir başka yönü olduğunu da ürpererek anlamıştım –kendisinden beklenenleri asla gerçekleştirememesine yol açacak, derinlerde bir kırılganlık. Karanlıkta yan yana yürümeye devam ederken o sabah söylediklerini hatırlamaya çalıştım bir kez daha, ama hiçbir şey hatırlayamadım.</p>

    <p>Yol düzleşince Boris biraz daha rahat nefes almaya başlamış, tekrar fısıldamaya koyulmuştu. Şimdi, belki hedefe varmak üzere olduğumuzu hissedip morali yükseldiğinden yoluna çıkan bir taşı tekmeleyecek enerjiyi buldu ve bir yandan da yüksek sesle, “Dokuz Numara!” diye haykırdı. Taş engebeli arazide sekti ve karanlıkta bir yerlerde suya düştü.</p>

    <p>“Hah şöyle,” dedi Geoffrey Saunders Boris’e. “Dokuz Numara senin oyundaki pozisyonun mu?”</p>

    <p>Boris cevap vermeyince ben atıldım: “Yo hayır. Dokuz Numara onun favori futbolcusu.”</p>

    <p>“Öyle mi? Ben çok futbol seyrederim. Televizyonda yani.” Tekrar Boris’e eğildi. “Hangi Dokuz Numara bu?”</p>

    <p>“Boris’in favori oyuncusu,” dedim tekrar.</p>

    <p>“Ben santrforlardan Milan’da oynayan şu Hollandalıyı beğeniyorum,” diye devam etti Geoffrey Saunders. “İyi futbolcu.”</p>

    <p>Dokuz Numara’yla ilgili açıklama yapmak için bir şey daha söylemek üzereydim ki durduk. Çok geniş bir çimenliğin kenarına gelmiş olduğumuzu gördüm. Büyüklüğünü tam olarak göremiyordum, ama tahminimce ay ışığında görebildiğimizden çok daha ötelere uzanıyordu. Biz orada dururken sert bir rüzgâr otların arasından geçerek karanlığı deldi.</p>

    <p>“Kaybolduk galiba,” dedim Geoffrey Saunders’a. “Buraları biliyor musun?”</p>

    <p>“Tabii. Oturduğum yer buraya uzak sayılmaz. Ne yazık ki şu anda seni davet edemiyorum; çok yorgunum, yatacağım. Ama yarın memnuniyetle ağırlarım. Saat dokuzdan sonra hangi saatte istersen.”</p>

    <p>Çimenliğin ötesine, karanlığa baktım.</p>

    <p>“Doğruyu söylemek gerekirse, şu anda zor durumdayız,” dedim. “O peşinden yürüdüğümüz kadının evine gidiyorduk. Ama kaybolduk şimdi, adresini de bilmiyorum. Ortaçağ kilisesinin yakınında oturduğunu söylemişti.”</p>

    <p>“Ortaçağ kilisesi mi? O kent merkezinde.”</p>

    <p>“Ya? Şu yönde gidersek oraya çıkar mıyız?” diye sordum, çimenliğin ötesini işaret ederek.</p>

    <p>“Yok canım, o tarafta bir şey yok. Bomboş alanlar var sadece. Orada oturan tek kişi şu Brodsky denen adam.”</p>

    <p>“Brodsky,” dedim. “Bugün otelde prova yaparken duydum. Bu kentte herkes bu Brodsky’yi tanıyor galiba.”</p>

    <p>Geoffrey Saunders’ın bana bakışından aptalca bir laf ettiğim sonucunu çıkardım.</p>

    <p>“Yıllardır burada yaşıyor. Niye tanımayacakmışız ki?”</p>

    <p>“Evet, tabii, doğru.”</p>

    <p>“İhtiyar delinin orkestra yönetmeye kalkışması inanılır gibi değil. Ama ben dur bakalım diyorum. İşler daha kötüye gidemez nasılsa. Eh, <em>sen</em> de bize lazım olan Brodsky dersen, bana söz düşmez.”</p>

    <p>Buna nasıl bir cevap verebileceğimi bilemedim. Zaten Geoffrey Saunders da ansızın çimenliği sırtını dönerek, “Yok hayır, kent şu tarafta,” dedi. “Size yolu tarif edeyim isterseniz.”</p>

    <p>“Minnettar oluruz,” dedim, soğuk bir rüzgâr estiği anda.</p>

    <p>“Şimdi bak...” dedi Geoffrey Saunders ve bir an düşüncelere daldı. Sonra, “Aslında otobüse binseniz daha iyi edersiniz,” dedi. “Buradan oraya yürümeniz en az yarım saat sürer. Kadın evinin yakın olduğuna ikna etti herhalde seni. Hep öyle yaparlar zaten. Hep aynı numara. Katiyen inanmayacaksın. Ama otobüse binerseniz rahat gidersiniz. Ben sana otobüs durağını göstereyim.”</p>

    <p>“Minnettar oluruz,” dedim yine. “Boris üşüyor. Durak uzak değildir umarım.”</p>

    <p>“Yok canım, çok yakın. Hadi, düşün peşime.”</p>

    <p>Geoffrey Saunders önden yolu göstererek bizi tekrar terk edilmiş çiftlikten geçirdi. Ama geldiğimiz yolu izlemediğimiz hissine kapıldım, gerçekten de çok geçmeden kendimizi pek varlıklı görünmeyen bir banliyönün dar bir sokağında bulduk. Sokağın iki tarafında bitişik nizam küçük evler vardı. Pencerelerde tek tük ışık görülüyordu, ama sokak sakinlerinin çoğu yatmış gibiydi.</p>

    <p>“Merak etme,” dedim usulca Boris’e, yorgunluktan yığılmak üzere olduğunu seziyordum. “Eve varmamıza bir şey kalmadı. Biz vardığımızda annen her şeyi hazırlamış olur.”</p>

    <p>Bir süre daha yine evlerin arasından yürüdük. Sonra Boris tekrar mırıldanmaya koyuldu:</p>

    <p>“Dokuz Numara... Evet, Dokuz Numara...”</p>

    <p>“Baksana, hangi Dokuz Numara bu seninki?” dedi Geoffrey Saunders, Boris’e dönerek. “O Hollandalıyı diyorsun, değil mi?”</p>

    <p>“Dokuz Numara gelmiş geçmiş en büyük futbolcudur,” dedi Boris.</p>

    <p>“Tamam da, hangi dokuz numaradan bahsediyorsun?” Geoffrey Saunders’ın sesinde bir tahammülsüzlük seziliyordu. “Adı ne? Hangi takımda oynuyor?”</p>

    <p>“Boris ondan ismiyle değil de...”</p>

    <p>“Bir keresinde son on dakikada on yedi gol attı!” dedi Boris.</p>

    <p>“Hadi ordan.” Geoffrey Saunders enikonu sinirlenmişti. “Ciddi konuşuyorsun sanmıştım. Saçmalıyormuşsun.”</p>

    <p>“Attı!” diye bağırdı Boris. “Dünya rekoru kırdı.”</p>

    <p>“Elbette!” diye araya girdim. “Dünya rekoru!” Sonra biraz toparlanıp güldüm. “Yani öyledir herhalde, değil mi?” Geoffrey Saunders’a anlamlı anlamlı gülümsedim, ama o aldırmadı.</p>

    <p>“Peki ama kim bu dediğin? Hollandalı mı? Her kimse, delikanlı, gol atmakla iş bitmiyor, artık bunu anlaman lazım. Defans oyuncuları da aynı derecede önemlidir. <em>Asıl</em> iyi futbolcular genellikle defans oyuncularıdır.”</p>

    <p>“Dokuz Numara bugüne kadar gelmiş geçmiş en büyük futbolcudur!” dedi Boris tekrar. “Formdaysa onu hiçbir defans durduramaz!”</p>

    <p>“Doğru,” dedim. “Dokuz Numara’nın dünyanın en iyi oyuncusu olduğu kesin. Orta saha, forvet, fark etmez. Hepsini oynar. Gerçekten.”</p>

    <p>“Saçmalıyorsun yahu. İkiniz de ne dediğinizi bilmiyorsunuz.”</p>

    <p>“Gayet iyi biliyoruz ne dediğimizi.” Bu arada Geoffrey Saunders’a iyice kızmaya başlamıştım. “Ayrıca söylediklerimiz dünya çapında kabul görmüştür. Dokuz Numara formdaysa, gerçekten formdaysa, topu eline geçirdiği an, spiker ‘gol’ diye bağırır, sahanın neresinde olursa olsun...”</p>

    <p>“Aman Tanrım!” dedi Geoffrey Saunders tiksintiyle başını çevirerek. “Oğlunun kafasını böyle saçmalıklarla dolduruyorsan Tanrı yardımcısı olsun.”</p>

    <p>“Bana bak...” Suratımı Geoffrey Saunders’ın kulağına yapıştırıp öfkeyle fısıldadım: “Anlamıyor musun yahu...”</p>

    <p>“Saçmalıyorsun. Çocuğun kafasını saçma sapan şeylerle dolduruyorsun...”</p>

    <p>“Daha küçük, çocuk o. Anlasana...”</p>

    <p>“Küçük olsa da kafasını saçmalıklarla doldurmaya gerek yok. Ayrıca o kadar küçük de görünmüyor. Bana sorarsan bu yaşta artık kendine göre aileye bir katkıda da bulunması gerekir. Kendi payına düşeni yapması lazım. Duvar kâğıdı yapıştırmayı, yer karosu döşemeyi öğrenebilir mesela. Uydurma futbolcularla ilgili bunca saçmalık yerine...”</p>

    <p>“Geri zekâlı seni! Kes artık! Kapa çeneni!”</p>

    <p>“Biraz sorumluluk üstlenme yaşı çoktan gelmiş...”</p>

    <p>“Benim oğlum o, yaşının gelip gelmediğini ben bilirim...”</p>

    <p>“Duvar kâğıdıydı, yer karosuydu, onun gibi bir şey. Bence bu tür işler...”</p>

    <p>“Baksana, sen ne bileceksin ki? Tek başına sefil bekârın birisin. Nereden bileceksin?”</p>

    <p>Omzundan sertçe ittim. Geoffrey Saunders bir anda yıkıldı sanki. Bizden birkaç adım önde, başı hafif öne eğik, pardösüsünün önünü tutmaya devam ederek yürüyordu.</p>

    <p>“Merak etme,” dedim usulca Boris’e. “Az sonra evde olacağız.”</p>

    <p>Boris cevap vermedi; önümüzde yalpa vurarak ilerleyen Geoffrey Saunders’a gözünü dikmiş olduğunu gördüm.</p>

    <p>Yürümeye devam ettikçe eski sınıf arkadaşıma duyduğum öfke yatışmaya başladı. Ayrıca otobüs durağını bulabilmek için ona muhtaç olduğumuzu da unutmuş değildim. Birkaç saniye sonra küsüp küsmediğimizi bilemeden yaklaştım ona. Geoffrey Saunders’ın kendi kendine mırıldandığını duyup şaşırdım.</p>

    <p>“Evet, evet, çay içmeye geldiğinde konuşuruz bunları. Her şeyi konuşuruz, okul günlerini, eski okul arkadaşlarını anarız bir iki saat. Evi derleyip toplarım, şöminenin iki yanındaki koltuklara otururuz. Evet, İngiltere’deki kiralık evlere benziyor biraz gerçekten. En azından birkaç yıl önce benziyordu. O yüzden tuttum burayı. Memleketi hatırlatıyordu bana. Her neyse, şöminenin bir yanına sen, bir yanına ben oturur, hepsini konuşuruz uzun uzun. Hocaları, çocukları, hâlâ görüştüğümüz ortak arkadaşları. Hah, geldik işte.”</p>

    <p>Vardığımız yer küçük bir köy meydanı gibi görünüyordu. Birkaç küçük dükkân vardı –semt sakinlerinin gündelik alışverişlerini yaptıkları dükkânlardı muhtemelen– hepsi kapalıydı, kepenkleri akşam olunca indirilmişti. Meydanın ortasında bir trafik adasından fazla büyük olmayan, yeşil bir alan vardı. Geoffrey Saunders dükkânların önündeki tek sokak lambasını işaret etti.</p>

    <p>“Şurada bekleyin oğlunla. İşaret yok, biliyorum, ama merak etmeyin, burası otobüs durağıdır. Benim artık gitmem gerekiyor maalesef.”</p>

    <p>Boris’le birlikte karşıya, işaret edilen yere baktık. Yağmur dinmişti, ama lamba direğinin dibinde bir sis bulutu vardı. Etrafımızda hiçbir hareket yoktu.</p>

    <p>“Otobüs geçer mi, emin misin?” diye sordum.</p>

    <p>“Tabii canım. Gecenin bu vaktinde biraz geç gelebilir tabii. Ama sonunda kesinlikle gelir. Sabredeceksiniz, o kadar. Biraz üşürsünüz belki ayakta beklerken, ama emin ol, otobüs beklediğine değer. Karanlığın içinden ışıl ışıl çıkar gelir. Bindiğinizde içerisinin sıcacık, rahat olduğunu göreceksiniz. Yolcular da hep çok neşelidir. Gülüşüp şakalaşırlar, birbirlerine sıcak içecekler, atıştırmalık şeyler ikram ederler. Seni de, oğlunu da çok güzel ağırlayacaklardır. Şoföre sizi Ortaçağ kilisesinin orada indirmesini söylersin. Otobüsle çok kısa sürer yol.”</p>

    <p>Geoffrey Saunders bize iyi geceler diledi ve sonra yürüyüp gitti. Boris’le birlikte iki evin arasındaki dar sokakta gözden kayboluncaya kadar onu seyrettik, sonra otobüs durağına doğru yürümeye koyulduk.</p>
  </div>
</body>
</html>
