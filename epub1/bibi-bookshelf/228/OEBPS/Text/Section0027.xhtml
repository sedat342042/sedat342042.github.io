<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Avunamayanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">20</h2>

    <p>Kapıyı onların arkasından kapadım; üçümüz de etrafımıza bakındık. Hafif bir zafer duygusuyla, ikinci denememde doğru kapıyı bulmuş olduğumu gördüm; otelin büyük salonundan geçip lobiye açılan uzun, karanlık koridordaydık. Önce, galerideki gürültünün ardından sessizlik bizi biraz şaşırttığı için kıpırtısız kaldık. Sonra Boris esneyerek, “Ne kadar sıkıcı bir partiydi!” dedi.</p>

    <p>“Feciydi,” dedim. Resepsiyondaki insanların tek tek hepsine karşı bir öfke kabardı yine içimde. “Zavallılar güruhu. Medeniyet denen şeyden haberleri yok.” Sonra ekledim: “Annen tartışmasız resepsiyondaki en güzel kadındı. Değil mi Boris?”</p>

    <p>Sophie karanlıkta kıkırdadı.</p>

    <p>“Tartışmasız en güzel kadındı,” dedim.</p>

    <p>Boris bir şey söyleyecek gibi oldu, ama tam o sırada hepimiz etrafımızdaki karanlıkta bir sürünme sesi fark ettik. Sonra, gözlerim karanlığa alışınca, koridorun ilerisinde iri bir yaratık gördüm; ağır ağır bize doğru ilerliyor, her hareket edişinde o sürünme sesi çıkıyordu. Sophie’yle Boris de aynı anda varlığını fark etmişti; bir an hepimiz donakaldık. Sonra Boris fısıldadı:</p>

    <p>“Büyükbabam bu!”</p>

    <p>O zaman, yaratığın gerçekten de Gustav olduğunu gördüm; iki büklüm eğilmişti, koltuğunun altında bir bavul, elinde bir başka bavul taşıyor, üçüncü bavulu da arkasından sürüklüyordu –sürünme sesinin kaynağı buydu. Bir an hiç ilerlemiyormuş, sadece ağır ağır sallanıyormuş gibi göründü.</p>

    <p>Boris hevesle ileriye atılırken Sophie’yle ben biraz duraksayarak onu takip ettik. Yaklaştığımızda, nihayet bizi fark eden Gustav durup biraz doğruldu. Karanlıkta yüz ifadesini göremiyordum, ama sesi neşeli çıktı:</p>

    <p>“Boris. Bu ne güzel sürpriz.”</p>

    <p>“Büyükbabam bu!” dedi Boris tekrar heyecanla. Sonra sordu: “İşin mi var?”</p>

    <p>“Evet, çok işim var.”</p>

    <p>“Çok işin var herhalde.” Boris’in sesinde garip bir gerginlik vardı. “Çok, <em>çok</em> işin var.”</p>

    <p>“Evet,” dedi Gustav soluklanarak, “işler çok yoğun.”</p>

    <p>Gustav’a yaklaşıp, “Sizi işinizden alıkoyduğumuz için kusura bakmayın,” dedim. “Biz de resepsiyona gelmiştik, ama şimdi eve gidiyoruz. Kendimize ziyafet çekmeye.”</p>

    <p>“Ya?” dedi taşıyıcı. “Öyle mi? Ne kadar iyi. Sizi böyle bir arada görmek ne güzel.” Sonra Boris’e döndü: “Nasılsın Boris? Annen nasıl?”</p>

    <p>“Annem biraz yorgun,” dedi Boris. “Akşam yemeği için sabırsızlanıyoruz hepimiz. Sonra da Warlord oynayacağız.”</p>

    <p>“Nefis bir program. Çok eğleneceksiniz eminim. Evet...” Gustav bir an durdu. Sonra devam etti: “Ben işime devam etsem iyi olacak. Şu anda işler çok yoğun.”</p>

    <p>“Tamam,” dedi Boris alçak sesle.</p>

    <p>Gustav Boris’in saçlarını karıştırdı. Sonra yine iki büklüm eğilip yükünü çekmeye koyuldu. Boris’e elimi uzatıp onu Gustav’ın yolundan çektim. Belki biz seyrettiğimiz için, belki de kısa mola sayesinde biraz gücünü toparladığından, taşıyıcı şimdi çok daha seri ilerleyerek karanlıkta bizden uzaklaştı. Ben lobiye gitmek üzere harekete geçtim, ama Boris tereddütteydi, koridorun gerisine, büyükbabasının hâlâ seçilebilen iki büklüm siluetine dikmişti gözlerini.</p>

    <p>“Hadi, acele edelim,” dedim, Boris’in omzuna sarılarak. “Hepimiz çok acıktık.”</p>

    <p>Tekrar yürümeye koyulmuştum ki, arkamdan Sophie, “Yok hayır, bu taraftan,” dedi. Döndüğümde onu daha önce fark etmediğim küçük bir kapının önünde eğilmiş buldum. Zaten fark etmiş olsaydım da, dolap kapağı zannederdim, omzumun hizasına ancak geliyordu. Buna rağmen Sophie kapıyı açmış tutuyordu; Boris de, aynı şeyi defalarca yapmış birinin edasıyla kapıdan geçti. Sophie kapıyı tutmaya devam edince ben de biraz duraksadıktan sonra eğilip Boris’in peşinden geçtim.</p>

    <p>Kendimi bir tünelde bulacağımı, emeklemek zorunda kalacağımı zannediyordum, ama bulunduğumuz yer bir başka koridordu. Hatta bir öncekinden daha genişti, ama sadece personelin kullandığı bir yer olduğu da belliydi. Yerlerde halı yoktu, duvar boyunca çıplak borular vardı. Yine yarı karanlıktaydık, ama biraz ileride, yere şerit halinde bir elektrik ışığı yansıyordu. Işığa doğru birkaç adım ilerledikten sonra Sophie tekrar durup bir yangın çıkış kapısını koluna bastırarak açtı. Bir saniye sonra dışarıda, sessiz bir ara sokakta duruyorduk.</p>

    <p>Bol yıldızlı, güzel bir geceydi. Sokağa bakınca bütün dükkânların kapalı, sokağın bomboş olduğunu gördüm. Yürümeye başladığımızda Sophie neşeli bir tonda, “Büyükbabanla karşılaşmak ne güzel sürpriz oldu, değil mi Boris?” dedi.</p>

    <p>Boris cevap vermedi. İri adımlarla önden yürüyor, kendi kendine mırıldanıyordu.</p>

    <p>“Sen de çok acıkmış olmalısın,” dedi Sophie bana. “Yemekler yeter umarım. Öğleden sonra kendimi kaptırdım mezelere, ana yemek hazırlamayı unuttum. Yaparken çok geldi, ama şimdi düşünüyorum da...”</p>

    <p>“Saçmalama, yeter,” dedim. “Zaten benim canım da öyle bir yemek istiyor. Azar azar değişik mezeler. Boris’in niye meze sevdiğini çok iyi anlıyorum.”</p>

    <p>“Ben küçükken annem öyle yapardı. Özel akşamlarda. Doğum günleriyle Noel’de değil ama, o zaman biz de herkes gibi yerdik. Ama üçümüz baş başa, özel bir akşam geçirmek istediğimizde, annem öyle yapardı. Peş peşe bir yığın lezzetli meze. Ama sonra taşındık, annem hastalandı, o yüzden daha sonra pek yapamadık. Umarım hazırladıklarım yeter. İkiniz de kim bilir ne kadar acıkmışsınızdır.” Sonra ansızın ekledi: “Özür dilerim. Bu gece pek etkileyici sayılmazdım, değil mi?”</p>

    <p>O kalabalığın ortasında tek başına dururkenki hali canlandı gözümde; uzanıp omzuna sarıldım. Sophie de bana iyice sokuldu; birkaç dakika boyunca o şekilde, konuşmadan, ıssız ara sokaklarda yürüdük. Bir ara Boris yanımıza gelip sordu: “Bu gece kanepede oturup yemek yesem olur mu?”</p>

    <p>Sophie biraz düşündü, sonra, “Peki,” dedi, “bu akşamlık olur.”</p>

    <p>Boris yanımız sıra birkaç adım daha attıktan sonra bir soru daha sordu: “Yere uzanıp yesem olur mu?”</p>

    <p>Sophie güldü. “Sadece bu akşamlık Boris. Yarın sabah kahvaltıda yine sofraya oturacaksın.”</p>

    <p>Boris bu cevaptan memnun kalmış gibiydi; heyecanla önden koştu.</p>

    <p>Sonunda bir berber dükkânıyla fırının arasına sıkışmış bir kapının önünde durduk. Zaten dar olan sokak, kaldırıma park etmiş çok sayıda araba yüzünden daha da daralmıştı. Sophie anahtarlarını çıkarırken başımı kaldırıp baktım: Dükkânların üstünde dört kat vardı. Pencerelerden bazıları ışıklıydı, hafif bir televizyon sesi duyuluyordu.</p>

    <p>İkisinin peşinden iki kat merdiven çıktım. Sophie anahtarıyla kapıyı açarken birden, belki de daireyi biliyormuşum gibi davranmam bekleniyordur, diye düşündüm. Öte yandan, misafir gibi davranmam da bekleniyor olabilirdi. İçeriye girerken, Sophie’nin tavrını dikkatle gözleyip ona göre davranmaya karar verdim. Sophie arkamızdan kapıyı kapar kapamaz fırını yakması gerektiğini bildirip ortadan kayboldu. Boris de ceketini çıkarıp attı ve polis sireni gibi bir ses çıkararak koşmaya başladı.</p>

    <p>Holde tek başıma kalınca, fırsattan faydalanıp çevreme iyice bakındım. Hem Sophie’nin, hem de Boris’in benim eve yabancı olmadığımı düşündükleri belliydi; gerçekten de, durduğum yerde karşımdaki aralık kapılara, solgun çiçek desenli, donuk sarı duvar kâğıdına, palto askısının arkasında yerden tavana uzayan çıplak boruya baktıkça, bu holü belli belirsiz hatırlamaya başlamıştım.</p>

    <p>Birkaç dakika sonra içeriye, salona girdim. Tanımadığım çeşitli şeyler olmasına rağmen –kullanılmayan şöminenin iki yanındaki eski, çökük koltuklar yeni alınmış olmalıydı– salonu holden daha iyi hatırladığım izlenimini edindim. Duvara dayalı iri, oval yemek masası, mutfağa açılan ikinci kapı, koyu renk, şekilsiz kanepe, yıpranmış turuncu halı kesinlikle tanıdık geliyordu gözüme. Tepeden sarkan lamba –desenli kumaştan abajuru olan tek bir ampul– etrafa gölgeli bir desen yansıttığından, duvar kâğıdında yer yer ıslak lekeler olup olmadığını tam göremiyordum. Boris salonun ortasında, yerde yatıyordu, ben içeri girdiğimde sırtüstü döndü.</p>

    <p>“Bir deney yapmaya karar verdim,” diye bildirdi, hem bana hem de tavana. “Boynumu böyle tutacağım.”</p>

    <p>Aşağıya baktım; boynunu kısmış, çenesini göğsüne yapıştırmıştı.</p>

    <p>“Demek öyle. Ne kadar süreyle öyle tutacaksın?”</p>

    <p>“En az yirmi dört saat.”</p>

    <p>“Çok güzel Boris.”</p>

    <p>Boris’in üstünden atlayıp mutfağa geçtim. Uzun ve dar mutfak da derhal tanıdık geldi. Pis duvarlar, kornişin altındaki örümcek ağı izleri, kırık dökük çamaşır gereçleri hafızamı dürtüyordu. Sophie önlük takmış, yere diz çökmüş, fırına bir şeyler yerleştiriyordu. Ben girince başını kaldırıp baktı, yemekle ilgili bir şey söyleyip fırının içini gösterdi ve neşeyle güldü. Ben de güldüm ve mutfağa son bir kez göz gezdirdikten sonra salona döndüm.</p>

    <p>Boris hâlâ yerde yatıyordu; ben içeri girdiğimde hemen boynunu kıstı tekrar. Onunla hiç ilgilenmeyip kanepeye oturdum. Yakında, yerde bir gazete duruyordu; fotoğraflarımın çıktığı gazete olabileceğini düşünüp aldım. Birkaç gün öncesinin gazetesiydi, ama yine de göz gezdirmeye karar verdim. Ben birinci sayfadaki yazıyı okurken –Von Winterstein denen adamla Eski Kent’in korunması planlarına ilişkin bir röportaj– Boris halının üstünde yatmaya devam etti; konuşmuyor, ara sıra robot gibi hafif bir ses çıkarıyordu. Kendisine ne zaman göz atsam, boynu kısıktı; en azından bu saçma oyundan vazgeçinceye kadar ona bir şey söylememeye karar verdim. Benim kendisine bakacağımı sezdiği anda boynunu mu kısıyor, yoksa sürekli kısık mı tutuyor, anlayamıyordum, çok geçmeden umursamaz da oldum. “Madem öyle, orada yatmaya devam etsin bakalım,” diye düşündüm kendi kendime ve gazete okumaya devam ettim.</p>

    <p>Sonunda, yaklaşık yirmi dakika sonra, Sophie üzeri yiyeceklerle dolu bir servis tabağıyla çıkageldi. Hepsi küçük küçük, zahmetle hazırlanmış talaş börekleri, baharatlı, etli börekler vardı. Sophie tabağı yemek masasının üstüne koydu.</p>

    <p>“Ne kadar sessizsiniz,” dedi etrafa bakınarak. “Hadi bakalım, eğlence başlasın. Boris, bak! Daha bunun gibi bir tabak daha var. Hep en sevdiklerin! Hadi, sen oynayacağımız oyunu seç, ben gerisini getireyim.”</p>

    <p>Sophie tekrar mutfağa girer girmez Boris ayağa fırladı, masaya gidip böreklerden birini ağzına tıktı. Boynunun normale dönmüş olduğunu söyleyecektim, ama vazgeçip konuşmadan gazete okumaya devam ettim. Boris tekrar siren sesini çıkararak salonda hızla ilerledi ve karşı köşedeki yüksek dolabın önünde durdu. Bütün oyunların o dolapta saklandığını hatırladım; geniş, yassı kutular, başka oyuncakların ve ev gereçlerinin üzerinde üst üste, her an devrilecek gibi yığılı dururdu. Boris bir iki saniye dolaba baktı, sonra ansızın kapıyı çekip açtı.</p>

    <p>“Hangisini oynayalım?” diye sordu.</p>

    <p>Ben duymazlıktan gelip gazete okumaya devam ettim. Göz ucuyla görüyordum onu: Önce bana, sonra, cevap vermeyeceğimi anladığında tekrar dolaba döndü. Bir süre durduğu yerde oyunlara göz gezdirdi; ara sıra parmağını uzatıp bir kutunun kenarına dokunuyordu.</p>

    <p>Sophie başka yemeklerle tekrar geldi. O sofrayı düzenlerken Boris onun yanına gitti; ikisinin alçak sesle tartıştığını duydum.</p>

    <p>“Yerde yiyebilirim demiştin ama,” diye ısrar ediyordu Boris.</p>

    <p>Bir süre sonra, tekrar halının üzerine, önüme çöktü ve tepeleme dolu tabağını yanına koydu.</p>

    <p>Ben ayağa kalkıp sofraya gittim. Bir tabak alıp ne seçeceğime karar vermeye çalışırken Sophie etrafımda kaygıyla dolanıyordu.</p>

    <p>“Her şey muhteşem görünüyor,” dedim, tabağıma yemek alırken.</p>

    <p>Kanepeye döndüğümde, tabağı yanıma, bir minderin üzerine koyarsam, bir yandan yerken bir yandan gazetemi de okuyabileceğimi gördüm. Gazeteyi dikkatle incelemeye karar vermiştim daha önce; yerel firmaların reklamlarını bile inceleyecektim; tasarladığım gibi okumaya devam ediyor, gözümü gazeteden ayırmadan ara sıra tabağıma uzanıyordum.</p>

    <p>Bu arada Sophie yere, Boris’in yanına oturmuştu; ara sıra ona bir soru soruyordu –etli böreği beğenip beğenmediğini, bir okul arkadaşını. Ama ne zaman bu şekilde bir sohbet başlatmaya kalkışacak olsa, Boris’in ağzı tıka basa dolu olduğundan ancak homurtularla cevap verebiliyordu. Sonra Sophie, “Ee, Boris, hangi oyunu oynayacağımıza karar verdin mi?” dedi.</p>

    <p>Boris’in bakışlarının bana çevrildiğini hissettim. Alçak sesle cevap verdi:</p>

    <p>“Benim için fark etmez.”</p>

    <p>“Fark etmez mi?” Sophie inanamamış gibi sormuştu soruyu. Uzun bir sessizliğin ardından, “Peki öyleyse,” dedi, “gerçekten fark etmiyorsa ben seçeyim birini.” Ayağa kalktığını duydum. “Birini seçeceğim.”</p>

    <p>Bu taktikle Boris’i kandırmayı başardı. Boris heyecanla ayağa kalkıp annesinin peşinden dolaba gitti; ikisinin üst üste kutuların önünde konuştuklarını duyuyordum; beni rahatsız etmemek istercesine alçak sesle konuşuyorlardı. Sonunda dönüp tekrar yere oturdular.</p>

    <p>“Hadi, açalım şunu,” dedi Sophie. “Bir yandan yiyip bir yandan oynarız.”</p>

    <p>Tekrar baktığımda oyunun kartonu açılmıştı, Boris kartları ve plastik fişleri yerleştiriyordu hevesle. Dolayısıyla, birkaç dakika sonra Sophie, “Ne oldu? Bunu istediğini söylemiştin,” dediğinde şaşırdım.</p>

    <p>“Evet, doğru.”</p>

    <p>“Ne oldu öyleyse Boris?”</p>

    <p>Bir sessizliğin ardından Boris cevap verdi. “Çok yorgunum. Babam gibi.”</p>

    <p>Sophie içini çekti. Sonra birden, daha neşeli bir sesle, “Boris, baban sana bir şey aldı,” dedi.</p>

    <p>Gazetenin arkasından başımı uzatıp gizlice bakmaktan kendimi alamadım; Sophie bana manalı manalı gülümsedi.</p>

    <p>“Şimdi verebilir miyim?” diye sordu bana.</p>

    <p>Neden bahsettiğini hiç anlamamıştım, şaşkın baktım, ama Sophie ayağa kalkıp içeri gitti. Neredeyse çıkar çıkmaz da geri döndü; bir gece önce sinemada aldığım eski el kitabını tutuyordu elinde. Boris sözümona yorgun olduğunu unutup ayağa fırladı, ama Sophie muziplik edip vermiyordu kitabı.</p>

    <p>“Dün gece babanla birlikte çıktık,” dedi. “Harika bir akşamdı, o bir ara seni hatırlayıp bunu aldı senin için. Daha önce hiç böyle bir şeyin olmamıştı, değil mi Boris?”</p>

    <p>“Harika bir şeymiş gibi konuşmasana,” dedim gazetenin arkasından. “Eski bir el kitabı işte.”</p>

    <p>“Baban ne güzel düşünmüş seni, değil mi?”</p>

    <p>Tekrar baktım gizlice. Sophie kitabı Boris’e vermiş, o da diz çökmüş inceliyordu.</p>

    <p>“Süper,” diye mırıldandı sayfaları çevirerek. “Süper bir şey bu.” Bir sayfada durup baktı. “Her şeyin nasıl yapıldığını gösteriyor.”</p>

    <p>Birkaç sayfa daha çevirdi; çevirirken kitap çat diye ortadan ikiye ayrıldı. Boris hiçbir şey olmamış gibi sayfaları çevirmeye devam etti. Eğilmeye yeltenmiş olan Sophie Boris’in tepkisini görünce durup doğruldu.</p>

    <p>“Her şeyi gösteriyor,” dedi Boris. “Süper bir kitap.”</p>

    <p>Bana hitap ettiği çok açıkmış izlenimine kapıldım. Gazetemi okumaya devam ettim; birkaç saniye sonra Sophie usulca, “Ben selobant getireyim. Yapıştırırız, olur biter,” dedi.</p>

    <p>Sophie’nin salondan çıktığını duydum, okumaya devam ettim. Göz ucuyla Boris’in hâlâ sayfaları çevirmekte olduğunu görüyordum. Bir süre sonra başını kaldırıp bana baktı, “Duvar kâğıdı yapıştırmak için özel fırça varmış,” dedi.</p>

    <p>Gazeteyi okumaya devam ettim. Nihayet Sophie salona döndü.</p>

    <p>“Çok tuhaf,” diye mırıldanıyordu, “selobandı bulamadım bir türlü.”</p>

    <p>“Bu kitap çok şahane,” dedi Boris annesine. “Her şeyin nasıl yapılacağını gösteriyor.”</p>

    <p>“Tuhaf şey. Bitmişti belki de.” Sophie tekrar mutfağa geçti.</p>

    <p>Oyunlarla aynı dolapta, sağ alt köşeye yakın küçük çekmecelerden birinde çeşitli selobant ruloları olduğunu hatırlar gibiydim belli belirsiz. Gazeteyi elimden bırakıp kalkarak aramayı düşünüyordum ki Sophie tekrar salona girdi.</p>

    <p>“Boş ver,” dedi. “Sabah selobant alırım, yapıştırırız kitabı. Hadi Boris, şu oyuna başlayalım, yoksa yatma vaktine kadar imkânsız bitiremeyiz.”</p>

    <p>Boris cevap vermedi. Yerde, halının üstünde hâlâ sayfaları çevirdiğini işitiyordum.</p>

    <p>“Peki, sen oynamayacaksan ben tek başıma başlıyorum,” dedi Sophie.</p>

    <p>Bardakta sallanan zarların sesi duyuldu. Gazeteyi okumaya devam ederken, akşamın gidişatı yüzünden Sophie’ye biraz acıdım elimde olmadan. Ama o da yarattığı onca karışıklığın bir bedeli olmayacağını düşünmüyordu herhalde. Üstelik yemek konusunda kendini aşmış da sayılmazdı. Mesela sardalyalı küçük üçgen kanepeler, peynirli ızgara sosis hazırlamayı akıl etmemişti. Omlet türü bir şey, peynirli patates dolması ya da balık köftesi yapmamıştı. Biber dolması da yoktu. Üstüne ançüez ezmesi sürülmüş kanepeler, uzunlamasına dilimlenmiş salatalık, hatta kenarları zikzaklı kesilmiş katı yumurta bile yoktu. Tatlı olarak da ne erikli tart yapmıştı, ne beze, hatta ne de bir çilekli rulo pasta.</p>

    <p>Giderek, Sophie’nin zarları aşırı uzun bir süredir sallamakta olduğunu fark ettim. Aslında, zarlarla oynamaya başladığından beri sallayışı değişmişti. Şu anda güçsüzce, yavaşça sallıyor gibiydi; sanki kafasındaki bir ezgiye tempo tutar gibi. Telaşa kapılarak gazeteyi indirdim.</p>

    <p>Sophie yerde bir kolunun üzerine dayanmıştı; bu pozisyonda uzun saçları omzunun üstünden dökülmüş, yüzünü tamamen gizliyordu. Kendini bütünüyle oyuna kaptırmış gibi görünüyordu; ağırlığını da tuhaf biçimde öne vermiş, oyun tahtasının üstüne kapanmıştı sanki. Bütün vücudu ağır ağır ileri geri sallanıyordu. Boris somurtkan bir ifadeyle ona bakıyor, eliyle kitaptaki çatlağı yokluyordu.</p>

    <p>Sophie zarları sallamaya belki otuz, kırk saniye daha devam etti, sonunda önüne yuvarladı. Hülyalı hülyalı zara baktı, tahtanın üstünde birtakım şeyleri oynattı, sonra tekrar zarları sallamaya koyuldu. Havada bir tehlike seziyordum; duruma el koyma vaktinin geldiğine hükmettim. Gazeteyi bir kenara atarak el çırptım ve ayağa kalktım.</p>

    <p>“Ben artık otele dönsem iyi olacak,” dedim. “Ayrıca ikinizin de hemen yatmasını öneririm. Hepimiz yorucu bir gün geçirdik.”</p>

    <p>İri adımlarla hole yürürken Sophie’nin şaşkın yüz ifadesini gördüm. Hemen yanı başımda belirdi.</p>

    <p>“Bu kadar çabuk mu gidiyorsun? Doydun bu bari?”</p>

    <p>“Kusura bakma. Yemeği hazırlamak için çok uğraştığını biliyorum. Ama saat çok geç oldu. Yarın sabah çok işim var.”</p>

    <p>Sophie kederli kederli iç geçirdi. “Kusura bakma,” dedi sonunda. “Pek başarılı bir gece olmadı. Kusura bakma.”</p>

    <p>“Önemli değil. Senin suçun değil. Hepimiz yorgunduk. Benim gerçekten gitmem gerek artık.”</p>

    <p>Sophie beni somurtarak uğurlayıp yarın sabah arayacağını söyledi.</p>

    <p class="paragraf">Bundan sonraki birkaç dakika boyunca otelin yolunu hatırlamaya çalışarak ıssız sokaklarda dolaştım. Sonunda tanıdığım bir sokağa geldim ve sessiz gecenin, düşüncelerimle ve ayak seslerimle baş başa kalabilmenin tadını çıkarmaya başladım. Ne var ki çok geçmeden, gece bu şekilde noktalandığı için biraz vicdan azabı duydum tekrar. Ne var ki, Sophie başka şeylerin yanı sıra, özenle planlanmış programımı altüst etmeyi de başarmıştı. Sonuçta kentteki ikinci günümün sonunda, bir değerlendirmesini yapmak üzere geldiğim krize ilişkin yüzeysel bazı fikirler edinebilmiştim sadece. Sabah, Brodsky’nin müziğini kendi kulaklarımla nihayet dinleyebileceğim randevuya, kontes ve belediye başkanıyla randevuma bile katılamadığımı hatırladım. Kaybettiğim zamanı telafi etmek için daha bol bol vaktim vardı elbette; önümüzdeki günlerde katılacağım birkaç önemli toplantıda –örneğin Yurttaşlararası Dayanışma Grubu toplantısında– kentteki duruma ilişkin çok daha kapsamlı fikir edinecektim mutlaka. Bununla birlikte, stres altında olduğum da su götürmez bir gerçekti; geceyi gevşek bir ruh halinde noktalamadım diye Sophie’nin şikâyet etmeye hakkı yoktu.</p>

    <p>Bunları düşünerek taş bir köprünün üzerinden geçmekteydim. Durup suya ve kanal kenarındaki sıra sıra lambalara bakarken, Miss Collins’in davetini hâlâ kabul edip onu ziyarete gidebileceğim geçti aklımdan. Bana en çok yardım edebilecek kişi olduğunu ima etmişti; kentteki zamanım giderek daraldığına göre, onunla yapacağım etraflı bir konuşmanın işleri epeyce hızlandırabileceğini, Sophie kaprislerini dayatmasa bizzat edinmiş olacağım bilginin neredeyse tamamını bana sunabileceğini anlıyordum şimdi. Miss Collins’in salonunu, kadife perdeleri, eski püskü eşyaları düşündüm yine ve o anda orada olmak geçti ansızın içimden. Tekrar yürümeye koyuldum; köprüyü geçip karanlık sokağa girdim ve ertesi sabah ilk fırsatta onu aramaya karar verdim.</p>
  </div>
</body>
</html>
