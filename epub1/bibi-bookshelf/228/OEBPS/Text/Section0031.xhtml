<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Avunamayanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">23</h2>

    <p>Otele girdiğimde lobinin kalabalık olduğu izlenimini edindim, ama bu arada prova konusunda endişelerim o kadar artmıştı ki, etrafıma bakmadım. Hatta memurla konuşmak üzere resepsiyon masasına yaklaşmak için bazı otel müşterilerini itip önlerine geçmiş olabilirim.</p>

    <p>“Affedersiniz, şu anda büyük salonda kimse var mı?”</p>

    <p>“Büyük salonda mı? Evet, Mr. Ryder, var. Müşterilerimiz öğle yemeğinden sonra oraya gitmekten hoşlanıyor, sanırım...”</p>

    <p>“Derhal Mr. Hoffman’la konuşmam gerek. Son derece acil bir mesele.”</p>

    <p>“Elbette Mr. Ryder, derhal.”</p>

    <p>Resepsiyon memuru bir ahizeyi kaldırıp birkaç kelime konuştu, sonra ahizeyi yerine bırakıp, “Mr. Hoffman hemen geliyor Mr. Ryder,” dedi.</p>

    <p>“Pekâlâ. Ama konu oldukça acil.”</p>

    <p>Bunu söylerken biri omzuma dokundu, dönünce Sophie’yi yanı başımda buldum.</p>

    <p>“A, merhaba,” dedim, “ne işin var burada?”</p>

    <p>“Bir şey bırakmaya gelmiştim. Babama.” Sophie çekingen bir edayla güldü. “Ama meşgulmüş, konser salonundaymış.”</p>

    <p>“Ha, paltosu,” dedim, kolundaki paketi fark ederek.</p>

    <p>“Hava soğudu diye getirdim, ama konser salonundaymış, daha dönmemiş. Neredeyse yarım saattir bekliyoruz. Birkaç dakika içinde gelmezse bugünlük vazgeçeceğiz.”</p>

    <p>Boris’in, lobinin karşı tarafındaki bir kanepede oturmakta olduğunu gördüm. Lobinin ortasında duran bir turist grubu iyice görmemi engelliyordu, ama sinemada ona aldığım eski tamirat el kitabına dalmış olduğunu görüyordum. Sophie de benim baktığım yere bakıp yine güldü.</p>

    <p>“O kitaptan başını kaldırmıyor,” dedi. “Dün gece sen gittikten sonra yatıncaya kadar ona baktı. Bu sabah da kalktığından beri.” Yine gülüp ona baktı. “Ne kadar iyi fikirdi o kitabı alman.”</p>

    <p>“Hoşuna gittiğine sevindim,” dedim, resepsiyon masasına dönerek. Resepsiyon memuruna Hoffman nerede kaldı diye sormak için elimi kaldırdım, ama tam o sırada Sophie bir adım daha yaklaştı ve farklı bir tonda, “Daha ne kadar sürdürmeyi düşünüyorsun?” dedi. “Bayağı ağırına gidiyor, biliyorsun, değil mi?”</p>

    <p>Şaşkınlıkla baktım ona, ama o sertçe bakmayı sürdürdü.</p>

    <p>“Şu andaki durumun senin için zor olduğunu biliyorum,” diye devam etti sonra. “Ben de fazla yardımcı olamadım, onu da anladım. Ama gerçek şu ki çocuk üzülüyor, kaygılanıyor. Daha ne kadar sürecek?”</p>

    <p>“Neden bahsettiğini tam anlayamadım.”</p>

    <p>“Bak, dedim ya, ben de kabahatliyim, kabul ediyorum. Öyle bir şey yokmuş gibi yapmanın ne anlamı var?”</p>

    <p>“Nasıl bir şey yokmuş gibi? Herhalde bu da Kim’in önerisi, öyle değil mi? Gelip beni bu şekilde suçlamanı o mu önerdi?”</p>

    <p>“Doğrusunu istersen Kim her zaman sana karşı çok daha açıksözlü olmam gerektiğini söyler. Ama bu sefer onunla hiç ilgisi yok. Bu konuyu açmaya mecbur kaldım, çünkü... çünkü Boris’i böyle üzgün görmeye dayanamıyorum.”</p>

    <p>Biraz şaşkın halde tekrar resepsiyon memuruna dönecek oldum. Ama ben onun dikkatini çekemeden Sophie devam etti:</p>

    <p>“Ben seni herhangi bir şeyle suçlamıyorum. Her konuda çok anlayışlı davrandın. Bundan daha mantıklı olamazdın. Bana bağırmadın bile. Ama bir öfke olması gerektiğini hep biliyordum, böyle çıkıyor dışarıya.”</p>

    <p>Güldüm. “Kim’le böyle popüler psikoloji konuları konuşuyorsunuz herhalde.”</p>

    <p>“Hep biliyordum,” diye devam etti Sophie, benim sözümü duymazdan gelerek. “Çok anlayışlı davrandın, her konuda, kimsenin beklemediği kadar. Kim bile bunu kabul ediyor. Ama gerçekçi değildi. Hiçbir şey olmamış gibi devam edemeyiz bu şekilde. Öfkelisin. Haksız olduğunu söylemek mümkün mü? Bir şekilde açığa çıkmak zorunda olduğunu biliyordum. Ama bu şekilde olacağını düşünmemiştim. Zavallı Boris. Suçu ne bilmiyor.”</p>

    <p>Tekrar Boris’in oturduğu yere doğru baktım. Hâlâ el kitabına gömülmüş gibiydi.</p>

    <p>“Bak,” dedim, “neden bahsettiğini hâlâ tam olarak anlamış değilim. Belki Boris’le benim birbirimize karşı tutumumuzda küçük ayarlamalar yapmamıza değiniyorsundur. Ama bu koşullarda öylesi normal herhalde. Son zamanlarda ona biraz mesafeli davrandıysam şimdiki ortak hayatımız konusunda yanlış fikirlere kapılmasını istemediğim içindir. Hepimiz biraz daha dikkatli olmalıyız. Olan bitenden sonra, üçümüzü nasıl bir gelecek beklediğini kim bilebilir? Boris’in daha dirençli, daha bağımsız olmayı öğrenmesi lazım. Eminim o da bunu kendince benim kadar anlıyordur.”</p>

    <p>Sophie başını çevirdi, bir süre bir şeyi kafasında tartıyormuş gibi göründü. Tam ben yine resepsiyon memuruna işaret edecekken ansızın konuştu:</p>

    <p>“Lütfen. Gel gidelim yanına. Bir şey söyle ona.”</p>

    <p>“Yanına mı? Mesele şu, çok acil bir işim var, Hoffman gelir gelmez...”</p>

    <p>“Lütfen, birkaç kelime et yeter. Onun için o kadar önemli ki. Lütfen.”</p>

    <p>Sophie ısrarla yüzüme bakıyordu. Ben omuz silkince dönüp lobinin karşı tarafına doğru önden yürümeye başladı.</p>

    <p>Biz yaklaşırken Boris bir an kafasını kaldırıp baktı, sonra yine ciddi bir ifadeyle kitabına eğildi. Ben Sophie’nin bir şey söyleyeceğini varsaymıştım, ama o bana manalı manalı bakmakla yetinip Boris’in oturduğu kanepenin önünden geçti ve pencereye yakın bir dergi standına yöneldi. Ben canım sıkkın, tek başıma Boris’in yanında kaldım; çocuk kitabını okumaya devam ediyordu. Sonunda bir koltuk çekip karşısına oturdum.</p>

    <p>Boris benim varlığımı hiç fark etmemişçesine okumaya devam etti. Sonra başını kaldırmadan kendi kendine mırıldandı:</p>

    <p>“Bu kitap süper. Her şeyi gösteriyor.”</p>

    <p>Ne cevap vereceğimi düşünürken Sophie gözüme ilişti; sırtı bize dönük, raftan aldığı bir dergiyi inceliyormuş gibi yapıyordu. Ansızın içimde bir öfke dalgası kabardı; lobinin karşı tarafından onun peşine takılıp geldiğim için keskin bir pişmanlık duydum. Şimdi anlıyordum: Durumu öyle idare etmişti ki, şu anda ben Boris’e ne dersem diyeyim, Sophie için zafer ve intikam sayılacaktı. Sophie’nin sırtına, dergiye kendini çok kaptırmış hissi vermek için omuzlarını hafifçe kısışına bir daha baktım ve öfkemin arttığını hissettim.</p>

    <p>Boris sayfayı çevirip okumaya devam etti. Bir süre sonra yine başını kaldırmadan mırıldandı: “Banyo karoları. Artık kolaylıkla döşeyebilirim.”</p>

    <p>Yakındaki bir sehpanın üzerinde çeşitli gazeteler vardı; ben de gazete okuyabilirdim pekâlâ. Bir gazete çekip önüme açtım. Birkaç saniye sessiz geçti. Sonra, Almanya otomotiv endüstrisiyle ilgili bir yazıya göz gezdirirken, ansızın Boris’in, “Özür dilerim,” dediğini duydum.</p>

    <p>Bunu biraz saldırgan bir tonda söylemişti; başlangıçta ben gazete okurken Sophie bir yolunu bulup onu dürttü mü ya da işaret mi verdi acaba diye merak ettim. Ama Sophie’ye kaçamak bir göz attığımda sırtı hâlâ bize dönüktü, hiç kıpırdamamış gibiydi. Sonra Boris devam etti: “Bencillik ettiğim için özür dilerim. Bir daha yapmayacağım. Bir daha Dokuz Numara’yı ağzıma almayacağım. Artık büyüdüm. Bu kitapla çok kolay olacak. Süper bir kitap. Her şeyi çabucak öğreneceğim. Banyoyu baştan yapacağım. Daha önce anlamamıştım. Ama burada gösteriyor, her şeyi gösteriyor. Bir daha Dokuz Numara’dan hiç bahsetmeyeceğim.”</p>

    <p>Sanki ezberleyip provasını yaptığı bir konuşmayı tekrarlıyordu. Bununla birlikte, sesinde bir duygusallık vardı; içimden uzanıp onu teselli etmek geçti. Ama sonra Sophie’nin omuzlarının yükselip alçaldığını gördüm ve ona kızdığımı hatırladım. Ayrıca, Sophie’nin, şu anda yapmaya çalıştığı gibi olayları istediği şekilde yönlendirmesine izin verirsem, uzun vadede hiçbirimizin kârlı çıkmayacağını düşünüyordum.</p>

    <p>Gazeteyi katlayıp ayağa kalktım, arkama bakıp Hoffman’ı aradım. Bu arada Boris, bu kez sesinde belirgin bir panikle yine konuşuyordu.</p>

    <p>“Söz veriyorum. Her şeyi yapmayı öğreneceğim, söz veriyorum. Artık kolay olacak.”</p>

    <p>Sesi hafifçe titriyordu, ama ona tekrar baktığımda gözlerinin hâlâ kitapta olduğunu gördüm. Yüzünün garip biçimde kızarmış olduğu dikkatimi çekti. Sonra lobinin karşı tarafında bir hareketlenme sezdim ve Hoffman’ın resepsiyon masasının yanından bana el salladığını gördüm.</p>

    <p>“Benim gitmem gerekiyor,” diye seslendim Sophie’ye. “Çok önemli bir işim var. İkinizle sonra görüşürüz.”</p>

    <p>Boris sayfayı çevirdi, ama başını kaldırmadı.</p>

    <p>“Çok yakında,” dedim, bize dönmüş olan Sophie’ye. “Çok yakında daha uzun konuşuruz. Ama şimdi gitmem lazım.”</p>

    <p class="paragraf">Hoffman lobinin ortasına gelmişti ve kaygılı bir tavırla beni beklemekteydi.</p>

    <p>“Sizi beklettiğim için özür dilerim Mr. Ryder,” dedi. “Böyle bir toplantı için sizin epey önceden geleceğinizi tahmin etmeliydim. Şu anda toplantı odasından geliyorum; hemen söyleyeyim, bu sıradan hanımlar ve beyler onlarla bizzat tanışmayı kabul ettiğiniz için çok minnettarlar efendim. Neler yaşadıklarını onların kendi ağzından dinlemenin önemini takdir ettiğiniz için minnet duyuyorlar size.”</p>

    <p>Hoffman’a sert sert baktım. “Mr. Hoffman, sanırım bir yanlış anlaşılma oldu. Şu anda benim prova yapmak için iki saate ihtiyacım var. Kesinlikle yalnız olmam gerekiyor. Sizden bir an önce büyük salonu boşaltmanızı rica ediyorum.”</p>

    <p>“Ah, evet, büyük salon.” Hoffman güldü. “Özür dilerim Mr. Ryder, tam anlayamadım. Bildiğiniz gibi Yurttaşlararası Dayanışma Grubu komitesi şu anda toplantı salonunda...”</p>

    <p>“Mr. Hoffman, durumun aciliyetini kavramadınız galiba. Beklenmedik olaylar silsilesi nedeniyle günlerdir bir piyanonun başına oturamadım. En kısa zamanda bana bir piyano tahsis edilmesi konusunda ısrar etmek zorundayım.”</p>

    <p>“A, evet Mr. Ryder. Tabii, çok anlaşılır bir talep. Yardımcı olmak için elimden geleni yapacağım. Ne var ki büyük salon şu anda hiç uygun değil. Epey sayıda müşteri var...”</p>

    <p>“Mr. Brodsky için büyük salonu boşaltmakta tereddüt etmiyorsunuz görünüşe bakılırsa.”</p>

    <p>“Evet, doğru. Oteldeki diğer piyanoların hiçbiri değil, mutlaka büyük salondaki piyano olması konusunda ısrarlıysanız, evet, seve seve yerine getiririm isteğinizi. Hemen şimdi bizzat gidip bütün müşterilerden ayrılmalarını rica ederim, kahvelerini bitirmiş olsunlar, olmasınlar. Evet, son çare olarak yapabilirim. Ama belki böyle aşırı bir önleme başvurmadan önce diğer seçenekleri düşünme nezaketini gösterirsiniz. Şunu da belirteyim ki, büyük salondaki piyano otelin en iyi piyanosu değildir kesinlikle. Hatta pes notaların bazıları oldukça şüpheli.”</p>

    <p>“Mr. Hoffman, büyük salon olamıyorsa, lütfen bana başka neresi olabileceğini söyleyin. Büyük salonun kendisi ilgilendirmiyor beni. Benim istediğim iyi bir piyano ve yalnız kalmak.”</p>

    <p>“Prova odası. Orası sizin ihtiyacınızı çok daha iyi karşılayacaktır.”</p>

    <p>“Pekâlâ, prova odası olsun.”</p>

    <p>“Harika.”</p>

    <p>Hoffman yürümeye başladı. Ama birkaç adım attıktan sonra durup bir sır paylaşacakmış gibi bana doğru eğildi.</p>

    <p>“Anladığım kadarıyla Mr. Ryder, prova odasına toplantıdan çıkar çıkmaz gitmek istiyorsunuz, öyle mi?”</p>

    <p>“Mr. Hoffman, durumun aciliyetini tekrar vurgulamak istemiyorum...”</p>

    <p>“Evet, evet, Mr. Ryder. Elbette, elbette. Kesinlikle anlıyorum. Yani... toplantıdan <em>önce</em> prova yapmanız gerekiyor. Evet, kesinlikle anlıyorum. Hiç sorun değil, komite üyeleri seve seve bekleyeceklerdir. Hiç önemli değil, bu taraftan buyrun.”</p>

    <p>Lobiden daha önce fark etmediğim, asansörün solundaki bir kapıdan çıktık; az sonra, servis koridoru olduğu belli olan bir koridorda ilerliyorduk. Duvarlar çıplaktı; tepedeki floresan lambalar her şeye katı, kaba bir görünüm veriyordu. Önünden geçtiğimiz sıra sıra geniş, sürme kapıların ardından mutfak sesleri geliyordu. Kapılardan biri açıktı; içeride çiğ bir ışık vardı; tahta bir bankın üzerine sütunlar halinde üst üste yığılmış metal kaplar gördüm.</p>

    <p>“Bu gece için hazırlıkların büyük bölümü burada, otelde yapılıyor mecburen,” dedi Hoffman. “Konser salonunun mutfak kapasitesi tahmin edebileceğiniz gibi sınırlı.”</p>

    <p>Koridorun kıvrıldığı yerde, çamaşırhane olduğunu tahmin ettiğim odaların önünden geçtik. Bir ara önünden geçtiğimiz kapıların ardından birbirlerine inanılmaz bir garezle bağıran iki kadının sesleri geliyordu. Ama Hoffman hiçbir şey fark etmemiş gibi sessizce yürümeye devam etti. Sonra kendi kendine mırıldandığını duydum:</p>

    <p>“Yok, yok, komite üyeleri her şeye rağmen minnettar olacaktır. Biraz gecikmeye aldırmazlar.”</p>

    <p>Sonunda üzerinde yazı olmayan bir kapının önünde durdu. Kapıyı açıp tutmasını bekledim, ama o kapıya bakmayıp yana döndü.</p>

    <p>“Burası Mr. Ryder,” diye mırıldanıp arkaya doğru kaçamak bir işaret yaptı.</p>

    <p>“Teşekkür ederim Mr. Hoffman.” Kapıyı itip açtım.</p>

    <p>Hoffman başka tarafa bakarak olduğu yerde kaskatı durmaya devam ediyordu. “Ben sizi burada bekleyeceğim,” diye mırıldandı.</p>

    <p>“Hiç gerek yok Mr. Hoffman. Çıktığımda yolu bulurum.”</p>

    <p>“Ben burada olacağım efendim. Hiç merak etmeyin.”</p>

    <p>Tartışmakla vakit kaybetmeyip aceleyle içeri girdim.</p>

    <p>Yerleri gri taş döşeli, uzun, dar bir odaya girdim. Duvarlar tavana kadar beyaz fayans kaplıydı. Solumda bir sıra lavabo olduğu izlenimini edindim, ama piyanonun başına geçmek için o kadar sabırsızlanıyordum ki, bu ayrıntılarla pek ilgilenmedim. Zaten bakışlarım derhal sağımdaki ahşap bölmelere çevrilmişti. Yan yana üç bölme vardı, çirkin bir kurbağa yeşiline boyanmışlardı. İki uçtaki bölmelerin kapıları kapalıydı, ama –biraz daha geniş görünen– orta bölmenin kapısı aralıktı; içeride bir piyano olduğunu gördüm; kapağı açıktı, tuşlar görünüyordu. Oyalanmadan içeri girmeye yeltendim, ama bunun sinir bozacak kadar zor bir iş olduğu anlaşıldı. Bölmenin içine doğru açılan kapının tam açılmasını piyano engelliyordu; içeri girip kapıyı arkamdan kapatabilmek için bir köşeye sıkışıp kapıyı yavaş yavaş, göğsüme sürterek çekmem gerekti. Sonunda kapıyı kapatıp sürgülemeyi başardım; sonra da –yine sıkışıp zorlanarak– piyanonun altında duran tabureyi çektim. Ama oturduğumda oldukça rahat hissettim kendimi; parmaklarımı tuşların üstünde gezdirince, piyanonun gövdesinin çizik çizik, tuşlarının rengi atmış olmasına rağmen yumuşak, duygulu bir tona sahip, akordunun da mükemmel olduğunu gördüm. Ayrıca bölmenin akustiği de tahminlerimin aksine, kesinlikle klostrofobik değildi.</p>

    <p>Bunları saptayınca müthiş bir rahatlama hissettim ve ansızın son bir saattir ne kadar gergin olduğumu anladım. Bir süre ağır ağır, derin derin nefes aldım, bu en önemli prova seansına kendimi hazırlamaya koyuldum. O sırada, akşam hangi parçayı çalacağıma hâlâ karar vermemiş olduğumu hatırladım. Annemin, özellikle Yamanaka’nın <em>Küresel Yapılar: Seçenek II</em>’sinin orta bölümünü etkileyici bulacağını biliyordum. Ama babam Mullery’nin <em>Asbest ve Elyaf</em>’ını tercih edecekti mutlaka. Hatta Yamanaka’yı pek tasvip etmeyebilirdi. Birkaç saniye daha tuşlara baktıktan sonra kesinlikle Mullery’de karar kıldım.</p>

    <p>Kararımı vermiş olmak beni daha da rahatlattı; tam açılışın patlayan notalarına girişmek üzereydim ki, omzumun arkasına sert bir şey çarptı. Döndüğümde kapının sürgülü olmasına rağmen bir şekilde açıldığını gördüm canım sıkılarak.</p>

    <p>Zar zor ayağa kalkıp kapıyı ittim. Sonra sürgü mekanizmasının kapı pervazından diklemesine sarktığını gördüm. Biraz inceledikten sonra, yaratıcılığımı kullanarak sürgüyü tamir etmeyi başardım, ama daha sürgülerken, çok geçici bir çözüm olduğunu da fark ettim. Sürgü her an tekrar kayabilirdi. Ben <em>Asbest ve Elyaf</em>’ın ortasındayken –mesela üçüncü bölümün son derece yoğun pasajlarından birinin ortasında– kapı rahatlıkla yeniden açılabilir ve beni bölmenin dışından geçmekte olan herhangi birinin bakışlarına maruz bırakabilirdi. Münasebetsiz biri benim içeride olduğumu fark etmeyip içeriye girmeye kalkışsa sürgü zaten en ufak bir engel teşkil etmeyecekti.</p>

    <p>Tekrar tabureye otururken kafamdan bütün bunlar geçiyordu. Ama bir süre sonra, bu prova fırsatından azami derecede yararlanmadığım takdirde, bir fırsat daha bulamayabileceğim sonucuna vardım. Koşullar ideal olmasa bile piyanonun kendisi gayet iyiydi. Kararlı bir şekilde, irademi kullanarak arkamdaki bozuk kapıyla ilgili kaygılarımı bir yana bıraktım ve bir kez daha Mullery’nin açılış notalarına hazırlanmaya koyuldum.</p>

    <p>Sonra, tam parmaklarımı tuşların üzerine getirmişken, korkutucu derecede yakından gelen bir ses duydum –ayakkabı gıcırtısı, giysi hışırtısı gibi hafif bir ses. Taburenin üstünde hızla arkama döndüm. Ancak o zaman fark ettim ki, kapı kapalı olmakla birlikte üst kısmı noksandı, yani ahır kapısı gibi bir şeydi. Zihnim tamamen bozuk sürgüye yoğunlaştığından bu dikkat çekici durumu hiç fark edememiştim. Kapının, bel hizasının biraz üzerinden kabaca kesilmiş olduğunu gördüm. Kapının üst kısmının amaçsız bir vandallık sonucu mu, bir tamirata girişilmiş olduğu için mi kesilmiş olduğunu anlayamadım. Ne olursa olsun, oturduğum yerden bile, başımı hafifçe çevirdiğimde dışarıdaki beyaz fayanslarla lavaboları rahatlıkla görebiliyordum.</p>

    <p>Hoffman’ın bana bu koşulları önerme cüretini göstermiş olmasına inanamıyordum. Evet, şimdilik odaya giren olmamıştı, ama otel personelinden altı yedi kişilik bir grubun her an içeri girip lavaboları kullanması pekâlâ ihtimal dahilindeydi. Bu koşullara tahammül etmem mümkün değildi, tam öfkeyle bölmeden çıkacakken, kapı pervazına, üst menteşenin yanına çakılmış bir çiviye asılı bez parçasını gördüm.</p>

    <p>Bir saniye boş boş baktıktan sonra öteki pervazda tıpatıp aynı yükseklikte bir çivi daha olduğunu gördüm. Bezle çivilerin ne işe yaradığını hemen tahmin edip incelemek üzere tekrar ayağa kalktım. Bez eski bir banyo havlusuydu. Açıp iki çivinin arasına gerdiğimde, kapının eksik bölümünü gayet iyi örten bir perde haline geldi.</p>

    <p>Rahatlayarak tekrar oturdum ve bir kez daha açılış notalarına kendimi hazırladım. Sonra, tam çalmaya başlayacakken, tekrar gıcırtıyı duydum. Sonra bir daha duydum ve solumdaki bölmeden geldiğini anladım. O zaman anladım ki, başından beri yan bölmede biri vardı; üstüne üstlük, bölmeler arasında herhangi bir ses izolasyonu yoktu; benim bu kişinin varlığını daha önce fark etmemiş olmamın tek sebebi –her nedense– tamamen kıpırtısız olmasıydı.</p>

    <p>Küplere binerek tekrar ayağa kalktım, kapıyı çektim; sürgü yine yerinden çıktı, havlu yere düştü. Sıkışarak dışarı çıktığımda, yan bölmedeki adam, belki artık kendini tutmasına gerek olmadığını düşünerek gürültülü şekilde boğazını temizledi. İğrenerek odadan dışarı attım kendimi.</p>

    <p>Hoffman’ın beni koridorda beklediğini görünce biraz şaşırdım, ama sonra zaten bekleyeceğine söz vermiş olduğunu hatırladım. Sırtını duvara yaslamıştı, ama ben çıkar çıkmaz doğrulup hazır ola geçti.</p>

    <p>“Evet, Mr. Ryder,” dedi gülümseyerek, “buyrun gidelim. Hanımlarla beyler sizinle tanışmak için sabırsızlanıyor.”</p>

    <p>Soğuk soğuk baktım ona. “Hangi hanımlarla beyler, Mr. Hoffman?”</p>

    <p>“Canım, komite üyeleri Mr. Ryder. Yurttaşlararası Dayanışma Grubu’nun...”</p>

    <p>“Bakın Mr. Hoffman...” Çok öfkeliydim, ama yapacağım açıklamanın hassasiyeti beni duraksattı. Nihayet bir derdim olduğunu fark eden Hoffman koridorun ortasında durup kaygıyla bana baktı.</p>

    <p>“Bakın Mr. Hoffman. Toplantıyla ilgili olarak, çok üzgünüm, ama prova yapmam şart. Önce prova yapmadan hiçbir şey yapamam.”</p>

    <p>Hoffman gerçekten şaşırmış gibiydi. “Özür dilerim efendim,” dedi, sesini ölçülü bir tavırla alçaltarak, “ama siz şimdi prova yapmadınız mı?”</p>

    <p>“Hayır. Çünkü... mümkün olmadı.”</p>

    <p>“Mümkün olmadı mı? Mr. Ryder, her şey yolunda mı? Yani, rahatsız mısınız yoksa?”</p>

    <p>“Gayet iyiyim. Bakın” –iç geçirdim– “sebebini merak ediyorsanız, prova yapmam mümkün olmadı, çünkü... açıkçası, koşullar yalnız kalmaya izin vermiyor. Hayır efendim, konuşmama izin verin. Koşullar yetersiz. Bazı insanlar için yeterli olabilir, ama ben... Mr. Hoffman, açıkça söyleyeyim en iyisi. Bu çocukluğumdan beri böyle. Ben kesinlikle yalnız olmadığım sürece prova yapmayı hiçbir zaman beceremedim.”</p>

    <p>“Öyle mi efendim?” Hoffman ciddiyetle başını sallıyordu. “Anlıyorum, anlıyorum.”</p>

    <p>“Eh, umarım anlıyorsunuzdur. İçerideki koşullar” –başımı iki yana salladım– “yeterli olmaktan çok uzak. Mesele şu; Yeterli prova koşullarının sağlanması şart, kesinlikle şart...”</p>

    <p>“Evet, tabii, tabii.” Hoffman anlayışla başını salladı. “Sanırım çözümü buldum efendim. Ek binadaki prova odasında kesinlikle yalnız olursunuz. Piyano mükemmeldir, yalnızlık konusunda da garanti verebilirim. Mutlak bir yalnızlık efendim.”</p>

    <p>“Güzel. Anlattığınız kadarıyla ideal çözüm. Ek bina dediniz demek?”</p>

    <p>“Evet efendim. Yurttaşlararası Dayanışma Grubu’yla toplantı biter bitmez bizzat götüreceğim sizi...”</p>

    <p>“Bakın Mr. Hoffman!” diye bağırdım ansızın, yakasına yapışmamak için kendimi zor tutarak. “Beni dinleyin! Yurttaşlar grubu umurumda değil! Ne kadar bekledikleri umurumda değil! Eğer prova yapamazsam eşyalarımı toplayıp derhal ayrılacağım bu kentten, bir saat içinde! Evet Mr. Hoffman. Ne konuşma olacak, ne konser, ne bir şey! Anlıyor musunuz Mr. Hoffman? Anlıyor musunuz?”</p>

    <p>Hoffman benzi solmuş bana bakıyordu. “Evet, evet,” diye mırıldandı, “evet Mr. Ryder, elbette.”</p>

    <p>“Dolayısıyla sizden” –sesimi kontrol etmeye çalıştım– “rica ediyorum. Lütfen daha fazla oyalanmadan şu ek binaya götürün beni.”</p>

    <p>“Pekâlâ Mr. Ryder.” Hoffman tuhaf tuhaf güldü. “Gayet iyi anlıyorum sizi. Aslında bunlar sıradan yurttaşlar. Sizin gibi birinin ne mecburiyeti var...” Sonra kendini toparlayıp kararlı bir ses tonuyla, “Bu taraftan buyrun Mr. Ryder, beni izleyin lütfen,” dedi.</p>
  </div>
</body>
</html>
