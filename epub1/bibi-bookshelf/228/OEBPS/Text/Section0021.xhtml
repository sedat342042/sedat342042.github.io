<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Avunamayanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">14</h2>

    <p>Yavaşlamıştık, yol kenarında tek başına duran küçük bir kafeye –beyaz bir kulübeye– yanaşıyorduk. Kamyon şoförlerinin bir sandviç yemek için mola verecekleri türden bir yere benziyordu, ama Christoff çakıllı yola girip arabayı park ettiğinde, görünürde başka araç yoktu.</p>

    <p>“Öğle yemeğini burada mı yiyeceğiz?” diye sordum.</p>

    <p>“Evet. Bizim takım yıllardır burada toplanır. Çok samimi bir ortamdır.”</p>

    <p>Arabadan inip kafeye yürüdük. Yaklaştığımızda, tenteye promosyonlu ürünleri duyuran parlak renkli kartonlar asılı olduğunu gördüm.</p>

    <p>“Çok samimi bir ortamdır,” dedi Christoff tekrar, bana kapıyı açarak. “Lütfen rahatınıza bakın.”</p>

    <p>İçerinin dekoru çok yalındı. Çepeçevre iri pencereler vardı. Çeşitli meşrubat ve çerez reklamı afişleri selobantla duvarlara yapıştırılmıştı. Bazıları güneşten solmuş, biri soluk mavi bir dikdörtgene dönüşmüştü. Hava bulutlu olduğu halde içeriye dolan gün ışığında bir çiğlik vardı.</p>

    <p>İçerideki sekiz dokuz kişinin hepsi arka tarafa yakın masalara oturmuştu. Her birinin önünde buharlar tüten, görünüşe bakılırsa patates püresiyle dolu birer kâse duruyordu. Hepsi pürelerini uzun tahta kaşıklarla, iştahla yiyorlardı, ama beni görünce yemeğe ara verip gözlerini bana diktiler. Bir iki kişi ayağa kalkmaya yeltendi, ama Christoff onları neşeyle selamlayıp otursunlar diye eliyle işaret etti. Sonra bana dönüp konuştu:</p>

    <p>“Gördüğünüz gibi, biz gelmeden yemeye başlamışlar. Ama geç kaldığımız düşünülürse, kuşkusuz mazur görürsünüz. Diğerlerine gelince, fazla gecikmezler eminim. Her halükârda daha fazla vakit kaybetmeyelim. Şöyle buyrun Mr. Ryder, sizi arkadaşlarımla tanıştırayım.”</p>

    <p>Tam onun peşinden gitmek üzereydim ki, çizgili önlük takmış, iri yarı, sakallı bir adamın yakınımızdaki servis bankosundan gizlice bize işaret ettiğini fark ettik.</p>

    <p>“Anlaşıldı Gerhard,” dedi Christoff, adama dönüp omuz silkerek. “Seninle başlıyorum. Mr. Ryder’ı tanıştırayım.”</p>

    <p>Sakallı adam elimi sıkıp, “Yemeğiniz hemen geliyor efendim,” dedi. “Çok acıkmış olmalısınız.” Sonra kafenin arka tarafına göz atıp aceleyle Christoff’a bir şeyler fısıldadı.</p>

    <p>Christoff da ben de sakallı adamın baktığı yöne baktık. Karşı köşede tek başına oturmakta olan bir adam, sanki bizim kendisine bakmamızı bekliyormuşçasına ayağa kalktı. İri cüsseli, kır saçlı, elli beş yaşlarında bir adamdı; üstünde bembeyaz bir ceket ve gömlek vardı. Bize doğru yürümeye başladı, sonra, ortalara geldiğinde durup Christoff’a gülümsedi.</p>

    <p>“Henri,” deyip kolunu kaldırarak selam verdi.</p>

    <p>Christoff soğuk bakışlarla adamı süzdükten sonra başını çevirdi. “Aramızda sana yer yok,” dedi.</p>

    <p>Beyaz ceketli adam söyleneni duymamış gibi, “Az önce seni seyrediyordum Henri,” dedi tatlılıkla, pencereden dışarıyı işaret ederek, “arabadan inip buraya yürürken. Hâlâ kamburunu çıkararak yürüyorsun. Eskiden mahsus yapardın, ama artık iyice yerleşmiş gibi görünüyor. Gerek yok Henri. Talih yüzüne gülmüyor olabilir, ama kamburunu çıkarmana gerek yok.”</p>

    <p>Christoff sırtı adama dönük durmaya devam etti.</p>

    <p>“Çocukluk etmesene Henri.”</p>

    <p>“Söyledim sana,” dedi Christoff, “birbirimize söyleyeceğimiz hiçbir şey yok.”</p>

    <p>Beyaz ceketli adam omuz silkip bize doğru birkaç adım daha attı.</p>

    <p>“Mr. Ryder,” dedi, “Henri bizi tanıştırmamakta ısrarlı olduğuna göre, kendimi tanıtayım. Ben Dr. Lubanski. Bildiğiniz gibi bir zamanlar Henri’yle çok sıkı fıkıydık. Ama şimdi görüyorsunuz, benimle konuşmayı bile reddediyor.”</p>

    <p>“Burada istenmiyorsun.” Christoff hâlâ adama bakmıyordu. “Hiçbirimiz istemiyoruz seni.”</p>

    <p>“Görüyor musunuz Mr. Ryder? Henri’nin öteden beri çocuksu bir yanı olmuştur. Gülünç resmen. Ben şahsen yollarımızın ayrıldığı gerçeğini uzun zaman önce kabullendim. Bir zamanlar karşılıklı oturup saatlerce konuşurduk. Öyle değil mi Henri? Schoppenhaus’ta biralarımızı içerken bir eseri didik didik inceler, her açıdan tartışırdık. Schoppenhaus günlerimizi hâlâ sevgiyle anarım. Bazen keşke sağduyuma kulak asmayıp itiraz etmeseydim diye düşünürüm hatta. O zaman bu gece tekrar karşılıklı oturup saatlerce müzik tartışırdık, şu veya bu eseri nasıl hazırlamak gerektiğini konuşurduk. Ben yalnız yaşıyorum Mr. Ryder. Tahmin edebileceğiniz gibi...” hafifçe güldü, “ara sıra yalnızlık çekiyorum. O zaman eski günleri hatırlıyorum. Yine Henri’yle karşılıklı oturup hazırladığı bir eseri konuşmak ne güzel olurdu, diyorum kendi kendime. Bir zamanlar, önce bana danışmadan hiçbir şey yapmazdı. Öyle değil mi Henri? Hadi, bırak çocukluğu. Medeni olalım bari.”</p>

    <p>“Tam da bugünü mü buldun?” diye haykırdı birden Christoff. “Buradaki kimse istemiyor seni! Herkes sana çok kızgın hâlâ! Baksana! Bak da gör!”</p>

    <p>Dr. Lubanski bu patlamaya hiç aldırmayarak Christoff’la bir başka anısını anlatmaya koyuldu. Hikâyeyi takip edemeyince başımı arkadaki masalardan gergin bakışlarla sahneyi izleyenlere çevirdim.</p>

    <p>Hiçbiri kırk yaşının üstünde göstermiyordu. Üçü kadındı, özellikle birinin delici bakışlarla beni seyrettiğini fark ettim. Otuz otuz beş yaşlarında, uzun siyah giysilere bürünmüş, küçük, kalın camlı gözlük takmış bir kadındı. Diğerlerini daha yakından incelemek üzereyken daha yapılacak ne kadar çok işim olduğunu ve burada öngörülenden fazla zaman harcamamak için şu andaki ev sahiplerime karşı kararlı bir tutum sergilememin şart olduğunu hatırladım tekrar.</p>

    <p>Dr. Lubanski sözüne ara verdiğinde Christoff’un koluna dokundum ve alçak sesle konuştum: “Diğerleri gecikir mi acaba?”</p>

    <p>“Şey...” Christoff etrafına bir göz gezdirdi. Sonra, “Bugün bu kadar olacağız galiba,” dedi.</p>

    <p>Bana öyle geldi ki birinin itiraz etmesini bekliyordu. Kimse bir şey demeyince kısaca gülerek bana döndü.</p>

    <p>“Küçük bir topluluk,” dedi, “buna rağmen, emin olun... kentin en parlak beyinleri burada. Evet, buyrun Mr. Ryder.”</p>

    <p>Arkadaşlarını bana tanıştırmaya koyuldu. Her biri, adı söylendiğinde gergin bir tavırla gülümseyip selam veriyordu. Bu süre boyunca, Dr. Lubanski’nin ağır ağır arka tarafa yürümekte olduğunun, gözünü topluluktan ayırmadığının farkındaydım. Sonra, Christoff tanıştırma faslının sonuna gelirken. Dr. Lubanski yüksek bir kahkaha attı; Christoff sözünü kesip öfkeli, buz gibi bakışlarını onun üzerine dikti. Bu arada Dr. Lubanski tekrar köşe masasına oturmuştu, yine gülerek konuştu:</p>

    <p>“İlahi Henri, yıllar çok şeyini alıp götürmüş olabilir, ama yüzsüzlüğünü hiç etkilememiş. Offenbach destanını baştan sona Mr. Ryder’a da mı anlatacaksın? Mr. <em>Ryder</em>’a!” Başını iki yana salladı.</p>

    <p>Christoff eski arkadaşına bakmaya devam etti. Tam acımasız bir cevap yapıştıracakken son anda bir şey söylemeden başını çevirdi.</p>

    <p>“İstersen beni kovabilirsin,” dedi Dr. Lubanski, bir yandan yine püresine girişerek. “Ama görünüşe bakılırsa,” –kaşığını gelişigüzel salladı– “burada herkes benim varlığımdan o kadar rahatsız olmuyor. Oylama yapabiliriz istersen. Gerçekten istenmiyorsam memnuniyetle giderim. Ne dersin, el kaldıralım mı?”</p>

    <p>“Kalmakta ısrarlıysan benim umurumda değil,” dedi Christoff. “Benim için fark etmez. Gerçekler benden yana. Hepsi burada.” Bir yerlerden çıkardığı mavi bir dosyayı havaya kaldırdı ve üstüne parmağıyla vurdu. “Ben kanıtlarıma güveniyorum. Ne istersen yapabilirsin.”</p>

    <p>Dr. Lubanski ötekilere dönüp, “Böyle bir adamla uğraşılır mı?” demek istermiş gibi omuz silkti. Kalın gözlüklü genç kadın hemen başını çevirdi, ama diğerlerinin çoğu, kafaları karışmış gibiydi, hatta bir ikisi çekinerek gülümsedi.</p>

    <p>“Mr. Ryder,” dedi Christoff, “lütfen oturun, rahat edin. Gerhard döner dönmez yemeğinizi getirecek. Şimdi,” –el çırparak kalabalık bir topluluğa hitap edermiş gibi bir sesle devam etti– “sayın bayanlar ve baylar. Her şeyden önce, burada hazır bulunan herkes adına, kuşkusuz son derece yoğun birkaç günlük programında zaman ayırarak gelip bizimle tartışmayı kabul eden Mr. Ryder’a teşekkür etmek isterim...”</p>

    <p>“Pes doğrusu, ne yüzsüzlük!” diye haykırdı Dr. Lubanski arkadan. “Hadi benden utanmıyorsun, Mr. Ryder’dan da mı utanmıyorsun Henri?”</p>

    <p>“Utanmıyorum,” diye yapıştırdı cevabı Christoff, “çünkü gerçekler var! Gerçekler belli! Hepsi burada! Kanıtlarıyla! Evet, Mr. Ryder bile. Evet beyefendi,” –bana döndü– “sizin şöhretinize sahip biri bile, siz bile <em>gerçekler</em> karşısında boyun eğmek zorundasınız.”</p>

    <p>“Bunu dinlemeye değer,” dedi Dr. Lubanski diğerlerine. “Taşralı bir viyolonselci Mr. Ryder’a nutuk çekiyor. Pekâlâ, dinleyelim, dinleyelim bakalım.”</p>

    <p>Christoff bir iki saniye tereddüt etti, sonra kararlı bir tavırla dosyasını açtı, “Kanımca halkalı armoniler tartışmasının özünü oluşturan tek bir olayla başlamak istiyorum,” dedi.</p>

    <p>Christoff birkaç dakika boyunca kentin girişimci ailelerinden birine ilişkin ön bilgileri özetledi; dosyasının sayfalarını çeviriyor, ara sıra bir alıntı ya da istatistiksel veri okuyordu. Sunumunu ustalıkla yapıyordu, ama tavrı –gereksiz yavaşlıktaki konuşması, bir şeyi iki üç kere açıklaması– çok geçmeden sinirime dokunmaya başladı. Dr. Lubanski’nin haksız olmadığını düşündüm. Bu başarısız taşralı müzisyenin bana nutuk çekmeye kalkışması gerçekten de abesti.</p>

    <p>“Senin gerçek dediğin <em>bu</em> mu?” diye ansızın araya girdi Dr. Lubanski; Christoff o sırada bir belediye meclisi toplantısının tutanaklarını okuyordu. “Hah! Henri’nin ‘gerçek’leri daima ilginçtir, değil mi?”</p>

    <p>“Bırakın konuşsun! İzin verin de Henri Mr. Ryder’a savunmasını yapsın!”</p>

    <p>Konuşan, tombul yüzlü, deri montlu bir genç adamdı. Christoff onaylayan bakışlarla ona gülümsedi. Dr. Lubanski ellerini kaldırıp, “Tamam, tamam,” dedi.</p>

    <p>“Bırakın konuşsun!” dedi tekrar tombul yüzlü genç. “Sonra göreceğiz. Bakalım Mr. Ryder ne diyecek bütün bunlara. Sonra her şey açıklığa kavuşacak.”</p>

    <p>Christoff’un bu son sözlerde gizli imayı kavraması birkaç saniye sürdü. Önce elindeki dosya havada, olduğu yerde donakaldı. Sonra etrafındaki çehrelere sanki ilk kez görüyormuşçasına tek tek baktı. Etrafı sorgulayan bakışlarla çevrilmişti. Christoff bir an allak bullak olmuş gibi göründü. Başını çevirerek, neredeyse kendi kendine mırıldandı:</p>

    <p>“Bunlar hakikaten gerçek. Deliller topladım. İsteyen bakabilir, inceleyebilir.” Dosyasına baktı. “Ben sadece daha çabuk olsun diye kanıtları özetliyorum. O kadar.” Sonra bir gayret kendini toparladı. “Mr. Ryder,” dedi, “birkaç saniyenizi alabilir miyim? Birazdan her şey açıklığa kavuşacak sanıyorum.”</p>

    <p>Christoff sesinde hafif bir gerginlikle savunmasına devam etti, ama bunun dışında tavrı öncekinden farksızdı. O konuşurken, ben bir gece önce yerel koşulları araştırabilmek için değerli uyku saatlerimi feda ettiğimi hatırladım. Müthiş yorgun olmama rağmen sinemada oturmuş, kentin ileri gelenleriyle sorunları konuşmuştum. Christoff’un benim cehaletim konusundaki varsayımını tekrarlayıp durması –şu anda bile, konudan sapıp benim zaten bildiğim bir şeyi uzun uzadıya açıklamaya girişiyordu– beni hızla tahammül sınırına yaklaştırmaktaydı.</p>

    <p>Görünüşe bakılırsa tahammül sınırları zorlanan bir tek ben değildim. Hazır bulunanlardan birçoğu yerlerinde huzursuz huzursuz kıpırdanmaktaydı. Kalın gözlüklü genç kadının delici bakışları Christoff’la benim aramda mekik dokuyordu, birkaç kere araya girecekmiş gibi oldu. Ama sonunda Christoff’un sözünü kesen, arkamda bir yerde oturan, saçı kısacık tıraşlı bir adam oldu.</p>

    <p>“Bir saniye, bir saniye. Daha fazla devam etmeden, bir şeyi açıklığa kavuşturalım. Kesin olarak çözümleyelim.”</p>

    <p>Kafenin arka tarafından tekrar Dr. Lubanski’nin kahkahası çınladı. “Claude ve renklendirilmiş triadı! Hâlâ çözümleyemediniz mi onu?”</p>

    <p>“Claude,” dedi Christoff, “sırası mı şimdi...”</p>

    <p>“Evet! Mr. Ryder buradayken kesinliğe kavuşturulmasını istiyorum.”</p>

    <p>“Claude, şimdi bu konuyu tekrar açmanın sırası değil. Benim yaptığım sunumun amacı...”</p>

    <p>“Önemsiz bir ayrıntı olabilir. Ama açıklığa kavuşturalım. Mr. Ryder, Mr. Ryder, renklendirilmiş triadın bağlamdan bağımsız, içkin duygusal değerlere sahip olduğu doğru mudur? Siz buna inanıyor musunuz?”</p>

    <p>Herkesin dikkatinin bende toplandığını hissettim. Christoff hem yakaran, hem korkulu, hızlı bir bakış yöneltti bana. Ama sorunun içtenliğini göze alarak –Christoff’un o ana kadarki gülünç davranışı bir yana– açıkça cevap vermemek için bir neden göremedim. Ve şöyle cevap verdim:</p>

    <p>“Renklendirilmiş triadın içkin duygusal niteliği yoktur. Hatta duygusal rengi yalnızca bağlamına göre değil, boyutlarına göre de önemli değişiklik gösterebilir. Benim şahsi görüşüm budur.”</p>

    <p>Kimseden çıt çıkmıyordu, ama sözlerimin yarattığı etki belliydi. Birbiri ardına sert bakışlar Christoff’a çevrilmeye başladı –Christoff bu arada dosyasından kafasını kaldırmıyordu. Sonra Claude denen adam alçak sesle konuştu:</p>

    <p>“Biliyordum. Başından beri biliyordum.”</p>

    <p>“Ama o seni yanıldığına ikna etti,” dedi Dr. Lubanski. “Zorbalıkla inandırdı seni yanıldığına.”</p>

    <p>“Ne alakası var şimdi bunun?” diye bağırdı Christoff. “Claude, dinle beni, konuyu dağıtıyorsun. Mr. Ryder’ın zamanı kısıtlı. Offenbach konusuna dönmemiz gerekiyor.”</p>

    <p>Ama Claude düşüncelere dalmıştı. Sonunda dönüp Dr. Lubanski’ye baktı, o da başını sallayıp ağırbaşlılıkla gülümsedi.</p>

    <p>“Mr. Ryder’ın zamanı kısıtlı,” dedi Christoff yine. “İzin verirseniz argümanlarımı özetleyeyim.”</p>

    <p>Christoff yine Offenbach ailesi trajedisinin kilit noktaları olarak gördüğü açıklamalara girişti. Kayıtsız bir görüntü sunmaya çalışıyordu, ama allak bullak olduğunun herkes farkındaydı artık. Bana gelince, aşağı yukarı bu noktada onu dinlemekten vazgeçtim; zamanımın kısıtlı olduğunu söyleyince, ansızın o küçük kafede oturmuş beni bekleyen Boris’i hatırlamıştım.</p>

    <p>Onu kafede bırakıp gideli epey vakit geçmiş olduğunu düşündüm. Çocuğu gözümde ben gittikten hemen sonra köşesinde içeceği ve pastasıyla, içi hâlâ yapacağımız programın beklentisiyle dolu otururken canlandırdım. Güneşli avluda oturan diğer müşterilere neşe içinde baktığını, ara sıra gözlerini onların ötesine, sokakta akan trafiğe çevirip az sonra kendisinin de o yoldan geçenler arasına katılacağını düşündüğünü görür gibiydim. Eski evi, Dokuz Numara’yı koyduğu kutuyu içinde bıraktığından giderek emin olduğu, salonun köşesindeki dolabı hatırlamış olacaktı. Sonra dakikalar geçtikçe, başından beri bir yerlerde pusuda bekleyen, o ana kadar derinlere gömmeyi başardığı şüpheler yavaş yavaş su yüzüne çıkmaya başlamıştı muhtemelen. Ama Boris moralini bir süre daha bozmamayı başarmıştı herhalde. Benim işimin beklenmedik şekilde uzadığını düşünmüş olmalıydı. Belki de yolda yemek üzere bir şeyler almaya gittiğimi düşünmüştü. Zaten daha koca gün vardı önümüzde. Sonra garson, tombul İskandinav kız, başka bir şey daha ister mi diye sormuş, sorusundaki endişe Boris’in dikkatinden kaçmamış olsa gerekti. Boris yine kaygısız bir havaya bürünmüş, belki gösteriş olsun diye bir milk shake daha ısmarlamış olmalıydı. Ama dakikalar birbirini izlemişti. Boris dışarıdaki avluda kendisinden çok daha sonra gelmiş müşterilerin gazetelerini katlayıp kalktığını, gittiğini fark etmişti muhtemelen. Gökyüzünün bulutlanışını, öğle vaktinin gelip geçişini izlemişti. Yine o çok sevdiği eski evi, salondaki dolabı, Dokuz Numara’yı düşünmüş ve yavaş yavaş, cheesecake’in kırıntılarını didiklerken bir kez daha hayal kırıklığına uğrayacağı fikrine, eski eve filan gitmeyeceğimiz fikrine kendini alıştırmaya başlamış olmalıydı.</p>

    <p>Etrafımda bağrışmalar duydum. Yeşil takım elbiseli bir genç ayağa kalkmış Christoff’a bir şeyler anlatmaya çalışıyor, en az üç kişi daha, parmaklarını sallaya sallaya konuşuyordu.</p>

    <p>“Ne alakası var şimdi bunun!” diye haykırıyordu Christoff, seslerini bastırmaya çalışarak. “Zaten bu Mr. Ryder’ın şahsi fikri...”</p>

    <p>Bu sözler şiddetli bir saldırıya yol açtı; neredeyse herkes birden cevap vermeye çalışıyordu. Ama sonunda Christoff tekrar bağırarak onları susturabildi.</p>

    <p>“Evet! Evet! Mr. Ryder’ın <em>kim</em> olduğunu gayet iyi biliyorum! Ama yerel koşullar, yerel koşullar farklı bir şey! Henüz bizim özel koşullarımızı bilmiyor! Ben bu arada... elimde...”</p>

    <p>Cümlesinin geri kalanı bağırışlardan duyulmadı, ama Christoff mavi dosyayı havaya kaldırıp salladı.</p>

    <p>“Yüzsüz! Yüzsüz!” diye sesleniyordu Dr. Lubanski arkadan, gülerek.</p>

    <p>“Kusura bakmayın beyefendi ama,” dedi Christoff, doğrudan bana hitaben, “kusura bakmayın ama buranın koşullarıyla fazla ilgilenmemenize şaşırdım. Hatta bütün bilginize rağmen, bu şekilde hemen sonuçlar çıkarmanıza şaşırdım, çok şaşırdım...”</p>

    <p>İtiraz korosu bu sefer iyice yükseldi.</p>

    <p>“Örneğin...” diye bağırdı Christoff, herkesin sesini bastırarak. “Örneğin medyanın Sattler anıtı önünde fotoğrafınızı çekmesine izin vermenize çok şaşırdım!”</p>

    <p>Bu sözler üzerine ansızın bir sessizlik çökünce kaygılandım.</p>

    <p>“Evet!” Christoff belli ki yarattığı etkiden çok memnundu. “Evet! Gözümle gördüm! Az önce onu almaya gittiğimde. Sattler anıtının önünde duruyordu. Gülümsüyor, eliyle anıtı gösteriyordu!”</p>

    <p>Dehşet dolu sessizlik devam ediyordu. Hazır bulunanların bazıları utanmış gibiydi, bazıları da –kalın gözlüklü genç kadın da aralarındaydı– sorgulayan bakışlarını bana dikmişti. Gülümsedim ve tam bir şey söyleyecekken, arkadan Dr. Lubanski’nin bu kez kontrollü ve otoriter çıkan sesi duyuldu:</p>

    <p>“Mr. Ryder böyle bir şey yapmaya karar vermişse, bunun bir tek anlamı olabilir: Tahminimizden de büyük bir yanılgı içindeymişiz meğer.”</p>

    <p>Dr. Lubanski ayağa kalkıp topluluğa doğru birkaç adım atarken bütün gözler ona çevrilmişti. Sonra durup uzaktan, karayolundan gelen seslere kulak verirmiş gibi başını yana eğdi ve devam etti:</p>

    <p>“Verdiği mesajı tek tek hepimizin dikkatle incelemesi ve ciddiye alması gerekiyor. Sattler anıtı! Haklı elbette! Kesinlikle abartılı bir tutum değil! Şu halinize bakın, hâlâ Henri’nin saçma fikirlerine tutunuyorsunuz! Aslında saçma olduklarını anlayanlarımız bile tepkisiz kaldı. Sattler anıtı! Doğru. Bu kent kriz noktasına geldi. Kriz noktasına!”</p>

    <p>Christoff’un sözlerinin abesliğini Dr. Lubanski’nin derhal vurgulamış olması, aynı zamanda benim kente vermek istediğim güçlü mesajın altını çizmesi iyi olmuştu. Bununla birlikte Christoff’a artık iyice öfkelenmiştim; ona haddini bildirme zamanının çoktan geldiğine karar verdim. Ama herkes yine hep bir ağızdan bağrışıyordu. Claude denen adam sürekli masaya yumruğunu vurarak pantolon askılı, çizmeleri çamurlu, kır saçlı bir adama fikrini kabul ettirmeye çalışıyordu. Çeşitli masalardan en az dört ayrı kişi Christoff’a bağırmaktaydı. Tam bir keşmekeşin eşiğindeydik; gitmek için uygun bir zaman olduğu geçti aklımdan. Ama ayağa kalktığımda, kalın gözlüklü genç kadını karşımda buldum.</p>

    <p>“Mr. Ryder, söyleyin lütfen,” dedi. “İşin aslını öğrenelim. Henri’nin dediği doğru mu, Kazan’da dairesel dinamikten katiyen vazgeçilemez mi?”</p>

    <p>Yüksek sesle konuşmamıştı, ama etkileyici bir sesi vardı. Hazır bulunan herkes sorusunu işitti ve derhal sustu. Birkaç arkadaşının soran bakışlarına meydan okuyan bakışlarla karşılık verdi.</p>

    <p>“Hayır, soracağım,” dedi. “Bu fırsat bir daha ele geçmez. Bu fırsatı kaçıramayız. Soracağım. Lütfen Mr. Ryder, söyler misiniz?”</p>

    <p>“Ama gerçekler var elimde,” diye perişan bir şekilde mırıldandı Christoff. “Burada. Hepsi burada.”</p>

    <p>Kimse ona aldırmadı, bütün gözler bana kenetlenmişti yine. Söyleyeceğim sözleri iyi seçmem gerektiğini anlayıp hemen söze girmedim. Sonra konuştum:</p>

    <p>“Benim kanımca Kazan’da biçimsel kısıtlamalar hiçbir zaman iyi sonuç vermez. Ne dairesel dinamik hatta ne de çift ölçü çizgili yapı. Çünkü özellikle son dönem eserlerinde çok fazla sayıda katman, çok fazla duygu vardır.”</p>

    <p>Bana yönelen saygı dalgasını neredeyse fiziksel olarak hissediyordum. Tombul yüzlü adamın bana bakışında huşu denebilecek bir şey vardı. Kırmızı anoraklı bir kadın, “İşte bu, işte bu...” diye mırıldanıp duruyordu; sanki yıllardır ifade etmeye çalıştığı bir şeyi telaffuz etmişim gibi. Claude denen adam ayağa kalkmıştı, hararetle başını sallayarak bana doğru birkaç adım attı. Dr. Lubanski de başını sallıyordu, ama ağır ağır, “Evet, nihayet gerçekten bilen biri karşımızda,” demek istercesine, gözleri kapalı. Ne var ki kalın gözlüklü genç kadın kıpırdamadan dikkatle beni izlemeye devam ediyordu.</p>

    <p>“Bu tür çarelere başvurma eğilimini anlıyorum,” diye devam ettim söze. “Müzisyenin olanaklarını zorlayan müziğin yarattığı doğal bir korku vardır. Ama çözüm kısıtlamalara başvurmak değil, bu zorluklarla mücadele etmek olsa gerek. Elbette zorluklar fazla gelebilir, bu durumda doğrusu Kazan’a hiç girişmemektir. Her halükârda insanın sınırlılığını meziyet olarak sunmaya çalışmaması gerekir.”</p>

    <p>Bu son cümle üzerine, hazır bulunanlardan birçoğu duygularına daha fazla hâkim olamadı. Çamurlu çizmeli, kır saçlı adam bir yandan hararetle alkışlıyor, bir yandan da Christoff’a yiyecekmiş gibi bakıyordu. Birkaç kişi tekrar Christoff’a bağırmaya koyuldu; kırmızı anoraklı kadın, şimdi daha yüksek sesle aynı şeyi tekrarlıyordu: “İşte bu, işte bu, işte bu.” Garip bir coşkuya kapıldım ve giderek artan heyecanı bastırmak için sesimi yükselterek devam ettim:</p>

    <p>“Benim deneyimim, bu enerji yetersizliğinin çoğu kez başka tatsız niteliklerle bir arada olduğunu gösteriyor. İçgözlemsel tona karşı, çoğu kez ezik kadansın aşırı kullanımıyla kendini gösteren bir düşmanlık. Parçalanmış pasajları anlamsızca birbiriyle eşleştirme eğilimi. Daha kişisel düzeyde de, mütevazı ve iyi niyetli bir görünümün ardına gizlenen bir megalomani...”</p>

    <p>Sözümü yarıda kesmek zorunda kaldım, çünkü istisnasız herkes Christoff’a bağırmaya başlamıştı. Christoff ise mavi dosyasını havaya kaldırmış, sayfalarını çeviriyor, “Gerçekler burada! Burada!” diye bağırıyordu.</p>

    <p>“Elbette,” diye bağırdım diğer sesleri bastırarak, “bu da bir başka yaygın yanılgıdır. Bir şeyi dosyaya koydunuz mu gerçeğe dönüşeceğini zannetmek!”</p>

    <p>Bu sözlerim, özünde kabından taşan bir öfke bulunan bir kahkaha tufanıyla karşılandı. Sonra kalın gözlüklü genç kadın ayağa kalkıp Christoff’un yanına gitti. Çok sakin bir tavırla, o ana kadar viyolonselcinin etrafında boş bırakılmış olan küçük alana girdi.</p>

    <p>“Seni ahmak ihtiyar,” dedi; sesi bir kez daha karışıklığın ortasında net olarak duyuldu. “Kendinle birlikte hepimizi mahvettin.” Sonra bir düşündü ve elinin tersiyle Christoff’un yanağına bir tokat indirdi.</p>

    <p>İlk anın şaşkınlığıyla bir sessizlik oldu. Ardından bir anda herkes iskemlesinden kalkmaya, Christoff’a ulaşmak için birbirini itmeye koyuldu; belli ki genç kadının tepkisini örnek almak için yanıp tutuşuyorlardı. Birinin omzumu sarstığını fark ettim, ama o anda olup bitenlere yoğunlaşmış olduğumdan dönüp bakmadım.</p>

    <p>“Durun, bu kadarı yeter!” Dr. Lubanski nasıl olduysa Christoff’un yanına herkesten önce varmış, ellerini havaya kaldırmıştı. “Yapmayın, bırakın Henri’yi! Ne yaptığınızı sanıyorsunuz? Yeter!”</p>

    <p>Christoff’u enikonu dayak yemekten kurtaran muhtemelen Dr. Lubanski’nin müdahalesi olmuştu. Christoff’un şaşkın, korku içindeki yüzünü gördüm bir an; sonra öfkeli bir halka oluştu etrafında ve onu göremez oldum. Aynı el omzumu tekrar sarsınca döndüm ve önlüklü, sakallı adamı buldum karşımda –adının Gerhard olduğunu hatırladım– dumanlar tüten bir kâse püreyi bana uzatmaktaydı.</p>

    <p>“Yemek ister misiniz Mr. Ryder?” diye sordu. “Maalesef biraz geç oldu. Ama fıçıyı değiştirmek zorunda kaldık da.”</p>

    <p>“Çok naziksiniz,” dedim, “ama benim aslında gitmem gerek. Oğlum beni bekliyor.” Sonra onu gürültüden uzaklaştırarak rica ettim: “Beni ön tarafa götürür müsünüz lütfen?” O anda bu kafeyle Boris’i bıraktığım kafenin aslında aynı binanın ayrı bölümleri olduğunu hatırlamıştım; farklı müşterilere –farklı sokaklara açılan– değişik mekânlar sunan işletmelerdendi.</p>

    <p>Sakallı adamın, yemek teklifini geri çevirmeme bozulduğu belliydi, ama çabucak kendini toparlayıp, “Elbette Mr. Ryder,” dedi, “böyle buyrun.”</p>

    <p>Onun peşinden ön tarafa gidip servis tezgâhının arkasına geçtim. Orada küçük bir kapıyı açtı ve geçmemi işaret etti. Tam geçerken arkama son bir defa baktım ve tombul yüzlü adamın masalardan birine çıkmış, Christoff’un mavi dosyasını havada salladığını gördüm. Şimdi öfkeli bağırışlara kahkahalar karışmıştı; Dr. Lubanski yalvarıyordu: “Yapmayın, fazla yüklendiniz Henri’ye! Lütfen, lütfen! Yeter artık!”</p>

    <p class="paragraf">Baştan aşağı beyaz fayans kaplı, geniş bir mutfağa girdim. İçeride keskin bir sirke kokusu vardı, cızırdayan ocağın başında iri yarı bir kadın gördüm, ama sakallı adam mutfağın karşı tarafına geçmiş, bir başka kapıyı açmaktaydı bile.</p>

    <p>“Buradan geçiliyor beyefendi,” dedi, yolu göstererek.</p>

    <p>Kapı alışılmadık derecede yüksek ve dardı. O kadar dardı ki, ancak yan dönerek geçebileceğimi anladım. Üstelik kapının öte yanına baktığımda, karanlıktan başka bir şey göremedim; kapının bir sandık odasından başka yere açıldığına dair hiçbir işaret yoktu. Ama sakallı adam tekrar eliyle yol göstererek konuştu:</p>

    <p>“Basamaklara dikkat edin lütfen Mr. Ryder.”</p>

    <p>O zaman eşiğin hemen önünde yukarı çıkan üç basamak olduğunu gördüm –üst üste çakılmış tahta kutulardan yapılmış gibi görünüyordu. Kapıdan geçerek basamakları dikkatle tırmandım. En üst basamağa geldiğimde önümde ışıklı, küçük bir dikdörtgen gördüm. İki adım atıp dikdörtgene ulaştım; camlı bir panodan gün ışığına boğulmuş bir mekâna bakmaktaydım. Masalar ve iskemleler gördüm; o zaman bir süre önce Boris’i bırakmış olduğum yeri tanıdım. Tombul genç garson kız oradaydı –ben içeriye garsonun tezgâhının arkasından bakıyordum–, karşı köşede de Boris somurtarak boşluğa bakıyordu. Cheesecake’ini bitirmiş, çatalını dalgın dalgın masa örtüsünün üstünde gezdiriyordu. Pencerenin önünde oturan genç bir çift dışında içerisi boştu.</p>

    <p>Yan tarafımda bir basınç hissettim ve sakallı adamın da sıkışarak arkama geçmiş, karanlıkta iki büklüm anahtarlarını şıkırdattığını gördüm. Sonra önümdeki bölme olduğu gibi açıldı, kafeye girdim.</p>

    <p>Garson kız bana dönüp gülümsedi. Sonra Boris’e seslendi: “Bak kim geldi!”</p>

    <p>Boris bana dönüp kaşlarını çattı. “Nerde kaldın?” dedi bıkkınlıkla. “Kaç saattir bekliyorum.”</p>

    <p>“Çok özür dilerim Boris,” dedim. Sonra garson kıza sordum: “Yaramazlık yaptı mı?”</p>

    <p>“Yok canım, çok tatlı çocuk. Bana eskiden oturduğunuz evi anlattı uzun uzun. Şu suni gölün oradaki sitede.”</p>

    <p>“Evet, suni gölün orada,” dedim. “Evet, biz de şimdi oraya gidiyoruz.”</p>

    <p>“Ama kaç saat geciktin!” dedi Boris. “Geç kaldık artık!”</p>

    <p>“Çok özür dilerim Boris. Ama merak etme, daha çok zamanımız var. Hem eski ev kalkıp gidecek değil ya? Yine de haklısın, bir an önce yola çıkmalıyız. Dur bakayım şimdi.” Sakallı adamla konuşmakta olan garson kıza döndüm tekrar. “Affedersiniz, şu suni göle en kolay nasıl gidebiliriz acaba?”</p>

    <p>“Suni göle mi?” Garson kız pencereden dışarıyı işaret etti. “Şu dışarıda bekleyen otobüs göle kadar götürür sizi.”</p>

    <p>İşaret ettiği yere bakınca, avludaki güneş şemsiyelerinin ötesinde, işlek caddeye, neredeyse hemen önümüze park etmiş bir otobüs gördüm.</p>

    <p>“Uzun süredir bekliyor,” dedi garson kız. “Yani bir an önce binseniz iyi olur. Kalktı kalkacak.”</p>

    <p>Kıza teşekkür ettim ve Boris’e işaret ederek önden dışarıya, güneşe çıktım.</p>
  </div>
</body>
</html>
