<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Avunamayanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">30</h2>

    <p>Hoffman’ın iri siyah arabasını park yerinden çıkarıp iki yanı köknarlarla kaplı, kıvrımlı bir yola çıktım. Arazinin asıl girişi burası değildi belli ki. Yol delik deşikti, karanlıktı, iki arabanın yavaşlamadan yan yana geçemeyeceği kadar da dardı. Karanlıkta yolu görmeye çalışarak, her an bir engelle ya da keskin bir virajla karşılaşmayı bekleyerek, dikkatle sürüyordum arabayı. Sonra yol düzleşti, farların ışığında, bir ormanın içinde ilerlediğimi görebiliyordum. Biraz hızlandım ve birkaç dakika boyunca karanlıkta yol almaya devam ettim. Sonra solumdaki ağaçların arasında parlak bir şey gördüm ve tekrar yavaşlayınca gördüğüm şeyin konser salonunun cephesi olduğunu anladım; bina karanlığın ortasında muhteşem biçimde ışıklandırılmıştı.</p>

    <p>Epeyce uzaktaydı, yandan görüyordum, ama debdebeli cephesinin büyük bölümünü görebiliyordum. Ortadaki kemerin iki yanında sıra sıra vakur taş sütunlar yükseliyordu; dev kubbeye kadar uzanan büyük pencereleri vardı. Konukların gelmeye başlayıp başlamadığını merak ettim ve arabayı durdurup daha iyi görebilmek için camı açtım. Ama olduğum yerde kalkıp başımı uzatarak baktığımda bile, ağaçlar binanın alt kısmını görmemi engelliyordu.</p>

    <p>Sonra, konser salonuna bakmaya devam ederken, annemle babamın o anda gelmekte olabilecekleri geçti aklımdan. Ansızın Hoffman’ın tasvirini, atlı arabanın karanlığın içinden çıkarak bir anda kalabalığın hayran bakışlarını üzerinde toplayışını bütün canlılığıyla hatırladım. Gerçekten de tam o anda, ben pencereden dışarı sarkmışken, araba sesini pek de uzak olmayan bir mesafeden duyuyormuşum gibi geldi bana. Motoru kapatıp başımı iyice uzatarak tekrar dinledim. Sonra arabadan indim ve karanlığın ortasında durup kulak kesildim.</p>

    <p>Rüzgâr ağaçların arasında geziniyordu. Sonra daha önceki hafif sesleri yine duydum; Nal sesleri, ritmik bir çıngırtı, ahşap bir arabanın takırtısı. Sonra bu sesler ağaçların hışırtısı içinde silindi. Bir süre daha dinlemeye devam ettim, ama başka bir şey duyamadım. Sonunda dönüp tekrar arabaya bindim.</p>

    <p>Yolda inip durduğumda oldukça sakindim –neredeyse huzurluydum– ama arabayı tekrar çalıştırdığımda engellenmişlik, panik ve öfke karışımı, güçlü bir duygu kapladı içimi. Annemle babam o anda salona gelmekteydi ve ben daha hazırlıklarımı bile tamamlamadan bambaşka bir sorunu halletme derdiyle konser salonundan uzaklaşmaktaydım. Böyle bir şeye nasıl izin verdiğimi anlayamıyordum; ormanda yol aldıkça öfkem artıyordu; şu anda yapmam gereken şeyi bir an önce bitirip en kısa zamanda konser salonuna dönmeye karar verdim. Ama sonra, Sophie’nin evinin yolunu, hatta bu orman yolunda doğru yönde ilerleyip ilerlemediğimi bilmediğim geldi aklıma. Bir beyhudelik duygusuna kapıldım, ama önümde, farların ışığında ormanı seyrederek süratle yol almaya devam ettim.</p>

    <p>Sonra birden, ileride durmuş iki kişinin el salladığını gördüm. Yolumun üstündeydiler, ben yaklaştığımda kenara çekildiler, ama hararetli el kol hareketleri yapmaya devam ediyorlardı. Yavaşlayınca, yolun kenarında, küçük bir ocağın etrafında kamp kurmuş beş altı kişilik bir grup gördüm. İlk anda serseri zannettim, ama sonra şık kıyafetli orta yaşlı bir kadınla takım elbiseli, kır saçlı bir adamın pencereye eğildiğini gördüm. Arkalarından diğerleri –ocağın etrafında, ters çevrilmiş kasaya benzeyen bir şeylerin üzerine oturmuşlardı– kalkıp arabaya yaklaştı. Hepsinin ellerinde teneke kupalar olduğunu gördüm.</p>

    <p>Ben camı açarken kadın içeriye uzanıp bana baktı, “Ah, geldiğinize çok sevindik,” dedi. “Bir tartışmaya girdik de, bir türlü anlaşamıyoruz. Zaten sorun hep bu değil midir? Eylem gerektiği zaman hiçbir konuda anlaşamayız.”</p>

    <p>“Ama bir an önce bir karara varmamız da şart,” dedi kır saçlı adam ciddiyetle.</p>

    <p>Onlar daha fazla bir şey söyleyemeden, arkalarından yaklaşıp eğilerek o anda bana bakmakta olan kişinin eski sınıf arkadaşım Geoffrey Saunders olduğunu gördüm. Beni tanıyınca diğerlerini iterek öne geçti ve arabanın kapısına vurdu.</p>

    <p>“Hah, ben de seni bir daha ne zaman göreceğimi düşünüyordum,” dedi. “Doğrusunu istersen biraz da bozulmuştum. Yani çaya gelmedin diye. Gelirim demiştin ya. Neyse, şimdi bu konuya girmenin sırası değil herhalde. Yine de küstahlık seninki yahu. Neyse. Hadi, çık şu arabadan.” Sonra da arabanın kapısını açıp kenara çekildi. Ben itiraz etmek üzereydim ki, devam etti: “Gel de bir kahve iç. Sonra tartışmamıza katılırsın.”</p>

    <p>“Doğrusu benim için pek uygun bir zaman değil Saunders,” dedim.</p>

    <p>“Aman, gel be.” Sesi hafif sinirli çıkmıştı. “Biliyor musun, geçen geceki karşılaşmamızdan sonra seni epeyce düşündüm. Okul günlerini filan hatırladım. Mesela bu sabah uyandığımda senin herhalde hatırlamadığın bir olayı hatırladım; ikimiz daha küçük yaştaki çocukların kros yarışında birlikte işaretçilik yapıyorduk. Herhalde lise üçteydik. Sen hatırlamıyorsundur, ama ben bu sabah yatakta yatmış o günü düşünüyordum. İkimiz geniş bir tarlanın karşısında, bir pub’ın önünde bekliyorduk, senin bir şeylere kafan çok bozulmuştu. Hadi çıksana yahu dışarıya, böyle konuşamam ki.” Sabırsızlıkla beni dışarı çekmeye çalışıyordu. “Hah şöyle, şimdi oldu.” Ben istemeye istemeye arabadan çıkarken boş eliyle –diğerinde teneke kupası vardı– dirseğimi tuttu. “Evet. O günü düşünüyordum. İngiltere’nin malum sisli Ekim sabahlarından biri. İkimiz durmuş lise birlerin oflaya poflaya sisin içinde belirmelerini bekliyorduk; hatırlıyorum, sen sürekli, ‘Senin için hava hoş, senin rahatın yerinde,’ diyordun, çok üzgündün. Sonunda ‘Biliyor musun,’ dedim sana, ‘bir tek sen değilsin. Dünyada derdi olan bir tek sen değilsin.’ Sonra da sana yedi sekiz yaşlarımdaki bir aile tatilimizi anlattım; annem babam, küçük kardeşim ve ben gitmiştik tatile. İngiltere’de bir deniz kenarına gitmiştik, Bournemouth ya da ona benzer bir yer. Belki de Wight Adası’ydı. Hava güzeldi filan, ama ne bileyim, bir terslik, bir uyumsuzluk vardı. Ailece çıkılan tatillerde sık sık rastlanan bir durum tabii, ama o sıralar bunu bilmiyordum, daha yedi sekiz yaşındaydım. Her neyse işte, tatilimiz iyi geçmiyordu; bir gün öğleden sonra babam çekti gitti. Yani durup dururken. Deniz kenarında bir şeye bakıyorduk, annem parmağıyla bize bir şeyi işaret ediyordu; o sırada babam birdenbire gitti. Bağırıp çağırmadı, bir şey yapmadı, yürüdü gitti sadece. Biz ne yapacağımızı bilemeyip onun peşinden yürümeye başladık; annem, kardeşim Christopher ve ben babamı takip etmeye koyulduk. Çok yakından takip etmiyorduk; aramızda otuz metre filan vardı, gözden kaçırmamaya dikkat ediyorduk sadece. Babam yürümeye devam ediyordu. Sahil boyunca yürüdü, uçurumların kenarından geçen patikayı, plajdaki kulübeleri, güneşlenen insanları geçti. Sonra kasabaya yöneldi, tenis kortlarını, alışveriş merkezlerini geçti. Bir saat filan gittik peşinden. Bir süre sonra oyuna döktük işi. ‘Bak, kızgınlığı geçti. Oyun oynuyor!’ diyorduk. ‘Kafasını mahsus öyle tutuyor. Şuna bak!,’ diyorduk, katıla katıla gülüyorduk. Dikkatle bakıldığında, komiklik olsun diye öyle yürüdüğü sanılabilirdi. Christopher daha küçücüktü, ben ona öyle dedim, babamın bizi güldürmek için öyle yürüdüğünü söyledim; Christopher olay baştan sona eğlenceli bir oyunmuş gibi durmadan gülüyordu. Annem de gülüyordu, ‘Babanız bir âlem çocuklar!’ deyip gülmeye devam ediyordu. Bu şekilde yürümeye devam ettik; daha yedi sekiz yaşında olduğum halde babamın şaka olsun diye öyle yürümediğini anlayan bir tek bendim. Kızgınlığının filan geçmediğini, belki biz onu takip ediyoruz diye giderek daha da çok öfkelendiğini bir tek ben anlıyordum. Belki bir banka oturmak ya da bir kafeye girmek istiyordu, ama bizim yüzümüzden yapamıyordu. Hatırlıyor musun bütün bunları? O gün hepsini anlattım sana. Ben bir ara artık bu oyuna bir son vermek isteyip anneme baktım ve o zaman anladım. Annemin kendi kendini ikna ettiğini, babamın şaka yaptığına kendini yüzde yüz inandırdığını anladım. Bir yandan Christopher sürekli koşup ona yetişmek istiyordu. Ben sürekli bahaneler bulmak zorunda kalıyordum; hep gülerek, ‘Olmaz, koşmak yasak. Oyunun kuralı böyle. Uzaktan takip etmemiz lazım, yoksa oyun bozulur,’ diyordum. Ama annem, ‘Tabii ya! Hadi koşup gömleğini çekiştir bakalım ondan kaçabilecek misin, yoksa yakalayacak mı seni!” diyordu. Bense sürekli, ‘Olmaz, hayır, bekleyelim. Yaklaşma, yaklaşma,’ diye tekrarlamak zorundaydım, çünkü benden başka anlayan yoktu. Babam komik görünüyordu. Öyle uzaktan seyredince yürüyüşü tuhaftı. Yahu, otursana. Çok bitkin ve endişeli görünüyorsun. Gel otur şuraya, karar vermemize yardımcı ol.”</p>

    <p>Geoffrey Saunders kamp ocağının yakınındaki ters çevrilmiş portakal kasasını işaret ediyordu. Gerçekten de çok yorgun hissediyordum kendimi; yerine getirmem gereken görevler ne olursa olsun, kısa bir mola verip biraz kahve içtikten sonra görevlerimi daha iyi yapacağıma hükmettim. Otururken dizlerimin titrediğini, kasanın üstüne çok dengesiz bir şekilde çöktüğümü fark ettim. İnsanlar yakınlık göstererek etrafıma toplandı. Biri bir kupa kahve uzatıyordu, bir başkası elini sırtıma koymuş, “Gevşeyin biraz,” diyordu, “rahatlayın.”</p>

    <p>“Teşekkür ederim, sağ olun,” dedim ve kahveyi alıp çok sıcak olmasına rağmen höpür höpür içmeye koyuldum.</p>

    <p>Takım elbiseli, kır saçlı adam önümde çömeldi ve yüzüme bakarak, usulca konuştu: “Bir karar vermemiz gerek. Bize yardım etmeniz lazım.”</p>

    <p>“Karar mı?”</p>

    <p>“Evet. Mr. Brodsky’yle ilgili olarak.”</p>

    <p>“Ha, evet.” Teneke kupadan biraz daha kahve içtim. “Evet, biliyorum. Şu durumda her şey bana bağlı, farkındayım.”</p>

    <p>“Bence her şey size bağlı demek abartılı olur,” dedi kır saçlı adam.</p>

    <p>Tekrar baktım ona. Kibar, sakin tavırlı, teskin edici bir adamdı. Ama o anda çok ciddi olduğunun faikındaydım.</p>

    <p>“<em>Her şeyin</em> size bağlı olduğunu söylemek bence abartılı olur. Mesele şu: Bu durumda her birimizin bir miktar sorumluluk üstlenmesi gerekiyor. Şahsi fikrimi açıkça belirttim: Bence kesilmesi gerekir.”</p>

    <p>“Kesilmesi mi?”</p>

    <p>Kır saçlı adam ciddi bir ifadeyle başını salladı. O sırada boynundaki stetoskobu gördüm ve doktor olduğunu anladım.</p>

    <p>“Evet,” dedim, “kesilmesi gerekiyor. Anlıyorum.”</p>

    <p>Ancak o zaman etrafıma baktım ve arabanın az ötesindeki hurda yığınını görüp irkildim. Bu felakete benim sebep olduğum, belki bilmeden bir kazaya karıştığım fikri geçti kafamdan. Ayağa kalktım –düşmemi engellemek için çok sayıda el bir anda bana uzandı– hurdaya doğru yürüdüm ve bir bisikletin parçaları olduğunu gördüm. Feci şekilde birbirine girmiş metal parçalarının ortasında Brodsky’yi görünce dehşete düştüm. Sırtüstü yerde yatıyordu; ben onun yanına giderken sakin bakışlarla izledi.</p>

    <p>“Mr. Brodsky,” diye mırıldandım, gözlerimi ondan alamayarak.</p>

    <p>“A, Ryder,” dedi; şaşılacak şey, sesi pek acı çekiyormuş gibi çıkmıyordu.</p>

    <p>Tekrar peşimden gelmiş olan kır saçlı adama dönüp, “Benimle ilgisi olmadığından eminim,” dedim. “Herhangi bir kaza hatırlamıyorum. Ben yolda gidiyordum...”</p>

    <p>Kır saçlı adam anlayışla başını sallayarak susmamı işaret etti. Sonra beni biraz uzağa çekip alçak sesle konuştu: “İntihar etmek istiyordu mutlaka. Çok sarhoş. Müthiş sarhoş.”</p>

    <p>“Ya. Anlıyorum.”</p>

    <p>“İntihar etmeye çalıştığından eminim. Ama bacaklarını kıstırmaktan başka işe yaramadı. Sağ bacakta neredeyse sıyrık yok. Sadece sıkışmış. Sol bacak da sıkışmış. Beni endişelendiren sol bacak. İyi durumda değil.”</p>

    <p>“Anlıyorum,” dedim ve arkama dönüp Brodsky’ye tekrar baktım. Baktığımı fark etmiş olacak ki, çevresindeki karanlığa seslendi:</p>

    <p>“Ryder. Merhaba.”</p>

    <p>“Siz gelmeden önce bir süredir tartışıyorduk,” diye devam etti kır saçlı adam. “Ben kesilmesi gerektiğini düşünüyorum. Bu sayede hayatını kurtarabiliriz. Bir müddet tartıştıktan sonra hazır bulunanların çoğu hemfikir oldu. Ama şu iki hanım kesilmesine karşı. Onlar ambulansı beklemekten yana. Ama bence beklemek ciddi bir risk. Profesyonel görüşüm bu.”</p>

    <p>“Evet. Evet, anlıyorum ne demek istediğinizi.”</p>

    <p>“Bana kalırsa sol bacak vakit geçirmeden kesilmeli. Ben cerrahım, ama ne yazık ki yanımda malzeme yok. Ağrı kesici yok. Bir aspirin bile yok. İşim bitmişti, biraz hava almak için dolaşıyordum buralarda. Diğerleri de öyle. Stetoskop tesadüfen cebimdeydi, ama başka hiçbir şey yok yanımda. Ama şimdi sizin gelmenizle işler değişebilir. Arabada malzeme var mı?”</p>

    <p>“Arabada mı? Aslında bilmiyorum. Araba benim değil, ödünç aldım.”</p>

    <p>“Kiralık araba demek istiyorsunuz herhalde.”</p>

    <p>“Kiralık sayılmaz. Ödünç aldım. Tanıdığım birinden.”</p>

    <p>“Anlıyorum.” Yere bakarak düşündü. Onun arkasında diğerlerinin endişeli yüzlerle bizi seyrettiğini gördüm. Sonra cerrah, “Bagaja bir baksanız,” dedi. “İşimize yarayacak bir şeyler olabilir. Ameliyatı yapmama imkân tanıyacak keskin bir cisim.”</p>

    <p>Biraz düşünüp, “Memnuniyetle gidip bakarım,” dedim. “Ama önce Mr. Brodsky’yle bir konuşsam iyi olur belki. Onunla biraz tanışıyorum da, bu kadar... Önemli bir kararı almadan önce kendisiyle konuşmam gerekir bence.”</p>

    <p>“Pekâlâ,” dedi cerrah. “Ama benim görüşüm –profesyonel görüşüm– zaten çok fazla zaman kaybettiğimizdir. Lütfen elinizden geldiğince hızlı davranın.”</p>

    <p>Tekrar Brodsky’nin yanına gidip yüzüne baktım.</p>

    <p>“Mr. Brodsky...” diye söze başladım, ama o derhal sözümü kesti.</p>

    <p>“Ryder, yardım edin bana. Ona ulaşmam lazım.”</p>

    <p>“Miss Collins’e mi? Sanırım şu anda ilgilenmemiz gereken başka konular var.”</p>

    <p>“Hayır, hayır. Onunla konuşmam şart. Anlıyorum. Şu anda çok iyi anlıyorum. Zihnim çok açık. Bu olay olduktan sonra, tam bilmiyorum, bisikletle gidiyordum, bir şey çarptı bana, bir araç, bir otomobil, bilemiyorum. Sarhoştum herhalde, o kısmını hatırlamıyorum, ama geri kalanını hatırlıyorum. Şimdi anlıyorum, her şeyi anlıyorum. O adam yüzünden. Bunca zaman boyunca o engelledi her şeyi. Her şey onun yüzünden oldu.”</p>

    <p>“Kim? Hoffman mı?”</p>

    <p>“Aşağılık biri. Aşağının bayağısı. Daha önce anlamamıştım, ama şimdi her şeyi anlıyorum. O araç bana çarptıktan sonra, otomobil mi, kamyon mu, her neyse, çarptıktan sonra her şeyi anladım. Bu akşam benim yanıma geldi, müthiş yakınlık gösterdi. Ben mezarlıkta bekliyordum. Bekleyip duruyordum. Kalbim küt küt atıyordu. Bunca yıl bekledim. Bilmiyor muydunuz Ryder? Çok uzun zaman bekledim. Sarhoşken bile bekliyordum. Haftaya, derdim kendi kendime. Haftaya içkiyi bırakıp gideceğim ona. Benimle St. Peter Mezarlığı’nda buluşmasını rica edeceğim. Yıllar boyunca bunu söyleyip durdum kendi kendime. Nihayet yapmıştım, mezarlıkta bekliyordum. Ara sıra Bruno’yla üstüne oturduğumuz Per Gustavsson’un mezarının üstünde. Bekledim. On beş dakika, yarım saat, bir saat geçti. Sonra o herif çıkageldi. Şurama, omzuma dokundu. Fikir değiştirdi, dedi. Gelmeyecek. Bu gece konsere de gelmeyecek. Her zamanki gibi sevecen, nazik. Dinledim onu. Viski için, dedi. Sakinleşirsiniz. Bu özel bir durum. Ama ben viski içemem dedim. Hiç viski içebilir miyim? Delirdiniz mi? Hayır, dedi, viski için. Birazcık. Toparlanmanıza yardımcı olur. Ben iyi yürekliliğinden söylediğini zannettim. Ama şimdi anlıyorum. Ta başından beri başarmamı istemiyordu. Başaramayacağımdan emindi. Başaramazdım, çünkü ben bir... <em>bok çuvalından</em> başka şey değildim. Öyle düşünüyordu. Şu anda ayığım. Küfelik olacak kadar içtim, ama o araç bana çarptığında ayıldım. Şimdi her şeyi apaçık görüyorum. Onun yüzünden. Aşağılık herifin teki o. Ona teslim olmayacağım. Başaracağım. Yardım edin bana Ryder. Pes etmeyeceğim. Derhal konser salonuna gideceğim. Göstereceğim herkese. Müzik hazır, kafamda, olduğu gibi. Herkes görecek. Ama onun gelmesi şart. Onunla konuşmam lazım. Yardım edin bana Ryder. Ona götürün beni. Gelmesi şart, salonda olsun yeter. O zaman hatırlayacak. Aşağılık herifin tekiymiş, şimdi anlıyorum ama. Yardım edin bana Ryder.”</p>

    <p>“Mr. Brodsky,” dedim sözünü keserek. “Yanımızda bir cerrah var. Sizi ameliyat etmesi gerekiyor. Biraz acı çekeceksiniz.”</p>

    <p>“Yardım edin bana Ryder. Ona ulaşmama yardım edin, yeter. Arabanız yok mu? Arabanız? Götürün beni. Ona götürün beni. Dairesindedir. Nefret ediyorum o daireden. Nefret ediyorum. Dışarıda durup beklerdim. Götürün beni ona Ryder. Hemen şimdi götürün beni.”</p>

    <p>“Mr. Brodsky, durumunuzun farkında değilsiniz. Kaybedilecek vaktimiz yok. Hatta cerraha bagaja bakacağımı söylemiştim. Hemen dönerim.”</p>

    <p>“Korkuyor. Ama fırsatı kaçırmış sayılmayız. Bir hayvanımız olur. Ama şimdi onu bırakalım bir kenara, hayvanı boş verelim. Sırf konsere gelsin yeter. Tek istediğim bu. Konsere gelsin yeter. Başka bir şey istemiyorum.”</p>

    <p>Brodsky’yi bırakıp arabaya gittim. Bagajı açtığımda, Hoffman’ın çeşitli eşyalarını dağınık biçimde bagaja atmış olduğunu gördüm. Kırık bir iskemle, bir çift kauçuk çizme, boy boy plastik kutular. Sonra bir el feneri buldum, bagajın içinde gezdirince bir köşede küçük bir demir testeresi keşfettim. Biraz yağlı görünüyordu, ama parmağımla yokladığımda dişleri yeterince sivri geldi. Bagaj kapağını kapatıp ocağın etrafında konuşan diğerlerinin yanına gittim. Yaklaştığımda cerrahın sesini duydum:</p>

    <p>“Doğum uzmanlığı günümüzde durgun bir alan. Benim öğrenciliğimde olduğundan farklı.”</p>

    <p>“Affedersiniz,” dedim, “bunu buldum.”</p>

    <p>“Hah,” dedi cerrah bana dönerek, “teşekkürler. Mr. Brodsky’yle de konuştunuz mu? Güzel.”</p>

    <p>Birden bu meseleye bu şekilde dahil edilmiş olmaktan dolayı içerledim ve etrafımdaki çehrelere bakarak, belki biraz asabi bir tonda konuştum:</p>

    <p>“Bu kentte bu tür durumlarda gerekli imkânlar yok mudur? Ambulans çağırdığınızı söylememiş miydiniz?”</p>

    <p>“Bir saat kadar önce çağırmıştık,” dedi Geoffrey Saunders. “Şu telefon kulübesinden. Ne yazık ki bu geceki önemli konser yüzünden serbest ambulans bulmak zor.”</p>

    <p>İşaret ettiği yere baktım ve gerçekten de, yoldan biraz içeride, neredeyse karanlık ormanın hemen kıyısında bir telefon kulübesi olduğunu gördüm. Onu görünce ansızın yola çıkmama sebep olan acil durumu hatırladım ve hemen Sophie’yi ararsam hem onu önceden uyarmış olacağımı, hem de evinin yolunu sorabileceğimi düşündüm.”</p>

    <p>“İzninizle,” dedim yürümeye başlayarak, “acil bir telefon görüşmesi yapmam gerekiyor.”</p>

    <p>Ağaçlara doğru yürüyüp telefon kulübesine girdim. Ceplerimde bozuk para ararken kulübenin cam kapısından cerrahın ağır adımlarla yerde yatan Brodsky’nin yanına gidişini izledim; düşünceli davranarak testereyi arkasına gizlemişti. Geoffrey Saunders ve diğerleri oldukları yerde, tedirgin, ellerindeki kupalara, yere bakarak duruyorlardı. Sonra cerrah dönüp onlara bir şey söyledi; adamlardan ikisi, Geoffrey Saunders’la kahverengi deri ceketli genç bir adam istemeye istemeye yanına gittiler. Üçü birkaç saniye boyunca durdukları yerde umutsuz ifadelerle Brodsky’ye baktılar.</p>

    <p>Onlara sırtımı dönüp Sophie’nin numarasını çevirdim. Telefon uzun uzun çaldı, sonra Sophie uykulu, hafif endişeli bir sesle cevap verdi. Derin bir nefes aldım.</p>

    <p>“Dinle beni,” dedim, “şu anda üstümde ne kadar büyük bir yük olduğunun farkında değilsin galiba. İşim kolay mı sanıyorsun? Kısacık bir zamanım kaldı, hâlâ konser salonunu inceleyecek bir dakika bulamadım. Herkes benden bir şeyler yapmamı bekliyor. Kolay mı sanıyorsun? Bu gecenin ne kadar önemli olduğunu anlamıyor musun? Annemle babam geliyor bu gece. Evet! Nihayet geliyorlar, bu gece! Hatta belki şu anda oradalar! Ama ne oluyor? Hazırlanmama izin mi veriyorlar? Hayır, peş peşe işler yüklüyorlar sırtıma. Bir kere bu kahrolası soru-cevap seansı. Bir de elektronik sayı tabelası koymuşlar. Düşünebiliyor musun? Ne yapmamı bekliyorlar? Bu insanlar her şeye hakları olduğunu sanıyorlar. Böyle bir gecede ne yapmamı istiyorlar benden? Ama her yerde aynı zaten. Her şeyi benden bekliyorlar. Muhtemelen bu gece bana karşı tavır alacaklar, şaşırmam doğrusu. Cevaplarımı beğenmeyince bana saldıracaklar, o zaman benim halim ne olacak? Piyanonun başına geçme fırsatı bile bulamayabilirim. Onlar bana karşı tavır aldığı anda annemle babam salonu terk edebilir...”</p>

    <p>“Lütfen sakin ol biraz,” dedi Sophie. “Öyle bir şey olmayacak. Hiçbir zaman sana karşı tavır almadılar. Her defasında saldıracaklar diyorsun, bugüne kadar, bunca yıl boyunca hiç kimse, bir kişi bile sana saldırmadı...”</p>

    <p>“Sen benim ne dediğimi anlamıyor musun? Bu gece herhangi bir gece değil. Annemle babam geliyor. Eğer bu gece bana saldırırlarsa, saldırırlarsa...”</p>

    <p>“Saldırmayacaklar,” diye tekrar araya girdi Sophie. “Her defasında aynı şeyi söylüyorsun. Dünyanın dört bir yanından telefon edip aynı şeyi söylüyorsun. Bu noktaya her geldiğinde. Saldıracaklar bana, faka bastıracaklar. Sonra ne oluyor? Birkaç saat sonra tekrar arıyorsun, gayet sakin, kendinden memnun. Nasıl geçti diye soruyorum, sormama bile şaşırıyorsun neredeyse. ‘Ha, iyi geçti,’ diyorsun. Her defasında öyle bir şey diyorsun, sonra başka konulara geçiyorsun, sanki üzerinde bile durmaya değmezmiş gibi...”</p>

    <p>“Bir dakika. Sen neden bahsediyorsun? Hangi telefonlar bunlar? Benim sana telefon edebilmek için ne zahmetlere katlandığımı biliyor musun sen? Bazen başımı kaşıyacak vaktim olmuyor, ama gene de onca işin arasında birkaç dakika bulup sırf sen iyi misin diye sormak için seni arıyorum. Çoğu zaman da dert yanan, bütün sorunlarını anlatan sen oluyorsun. Ne ima etmek istiyorsun, öyle konuştuğumu söylerken...”</p>

    <p>“Şimdi bunu tartışmanın anlamı yok. Benim dediğim şu: Bu gece gayet iyi geçecek...”</p>

    <p>“Senin için söylemesi kolay. Sen de bütün bu insanlardan farksızsın. Hiçbir şeyi sorgulamıyorsun. Benim boy göstermem yeterli sanıyorsun, sonra her şey kendiliğinden gelir sanıyorsun...” Ansızın boş soyunma odasında, yerde, şiltenin üstünde yatan Gustav geldi aklıma ve birden sustum.</p>

    <p>“Ne oldu?” dedi Sophie.</p>

    <p>Birkaç saniye daha susarak kendimi toparlamaya çalıştım. Sonra devam ettim:</p>

    <p>“Bak. Sana bir şey söyleyeceğim. Kötü bir haber. Çok üzüldüm.”</p>

    <p>Sophie’den ses çıkmadı.</p>

    <p>“Baban,” dedim, “hastalandı. Konser salonunda. Derhal gelmen lazım.”</p>

    <p>Tekrar sustum, ama Sophie hâlâ konuşmuyordu.</p>

    <p>“Şimdilik idare ediyor,” diye devam ettim biraz sonra. “Ama hemen gelmen lazım. Boris’le birlikte. Aslında bunun için aramıştım. Altımda araba var. İkinizi almaya geliyorum.”</p>

    <p>Bana uzun gelen bir süre boyunca karşıdan hiç ses gelmedi. Sonunda Sophie konuştu:</p>

    <p>“Dün gece için özür dilerim. Karwinsky Galerisi’ni kastediyorum.” Sözüne ara verince yine susacağını sandım, ama devam etti: “Feciydim. Değilmişim gibi yapmana gerek yok. Berbat olduğumu biliyorum. Neden bilmiyorum, ama böyle durumları idare edemiyorum işte. Bu durumla yüzleşmem lazım. Ben asla seninle bir kentten diğerine dolaşıp bütün bu davetlerde sana eşlik edebilecek biri olamayacağım. Yapamıyorum. Özür dilerim.”</p>

    <p>“Bunun ne önemi var ki?” dedim şefkatle. “O dünkü galeri davetini ben unuttum bile. O tür insanlarda ne gibi bir izlenim uyandırdığın kimin umurunda ki? İğrenç insanlardı hepsi. Ayrıca sen o davetteki en güzel kadındın.”</p>

    <p>“Bu söylediğine inanamam işte,” dedi Sophie ansızın gülerek. “Ben artık yaşlı bir karga oldum.”</p>

    <p>“Ama çok güzel yaşlanıyorsun.”</p>

    <p>“Ne biçim laf o öyle!” Yine güldü. “Ağzını topla.”</p>

    <p>“Affedersin,” dedim ben de gülerek. “Yani hiç yaşlanmadın demek istemiştim. Hiç fark ettirmiyorsun.”</p>

    <p>“Hiç fark ettirmiyor muyum?!”</p>

    <p>“Ne bileyim...” Ne diyeceğimi şaşırıp tekrar güldüm. “Belki de sefil ve çirkin görünüyordun. Şu anda hatırlayamıyorum.”</p>

    <p>Sophie yine güldü, sonra sustu. Tekrar konuştuğunda yine ciddiydi. “Ama berbattım. Bu halde katiyen seninle birlikte seyahat edemem.”</p>

    <p>“Bak, söz veriyorum, bu seyahatler yakında sona erecek. Bu gece iyi geçerse, hiç belli olmaz. Belki de son olur.”</p>

    <p>“Henüz bir şey bulamadığım için de özür dilerim. Söz veriyorum, yakında bize bir yer bulacağım. Gerçekten rahat bir yer.”</p>

    <p>Buna bir cevap düşünemedim; birkaç saniye boyunca ikimiz de konuşmadık. Sonra Sophie tekrar konuştu:</p>

    <p>“Gerçekten aldırmıyor musun? Dün geceki halime? Her zamanki halime?”</p>

    <p>“Hiç aldırmıyorum. Öyle davetlerde canın nasıl istiyorsa öyle davranabilirsin. Ne istiyorsan yap. Hiç fark etmez. Sen bütün o insanların hepsinden daha değerlisin.”</p>

    <p>Sophie bir şey demedi. Bir süre sonra devam ettim:</p>

    <p>“Kısmen benim de hatam. Evle ilgili olarak diyorum. Bu işi tamamen sana bırakmam haksızlık. Belki bu gece iyi giderse, bundan böyle farklı bir şey yapabiliriz. Birlikte bir yer ararız.”</p>

    <p>Sessizlik devam edince bir an acaba Sophie telefonu elinden bıraktı mı diye düşündüm. Ama sonra hülyalı bir sesle konuştu:</p>

    <p>“Yakında bir yer bulacağız elbette, değil mi?”</p>

    <p>“Tabii bulacağız. Birlikte arayacağız. Boris de bizimle arayacak. Mutlaka bir yer bulacağız.”</p>

    <p>“Az sonra burada olursun, değil mi? Bizi babama götürmek için?”</p>

    <p>“Evet, evet. En kısa zamanda gelmeye çalışacağım. Siz ikiniz de hazırlanın bu arada.”</p>

    <p>“Peki, tamam.” Sophie’nin sesi hâlâ hülyalıydı, hiç acelesi yokmuş gibiydi. “Boris’i uyandırayım. Oldu, tamam.”</p>

    <p>Telefon kulübesinden çıktığımda, gökyüzünde şafağın ilk işaretlerini görüyormuşum gibi geldi bana. Brodsky’nin etrafında toplanmış insanları gördüm ve yaklaşınca cerrahın diz çökmüş testerelemekte olduğunu fark ettim. Brodsky görünüşe bakılırsa kaderine sessizce razı olmaktaydı, ama sonra, tam ben arabaya vardığımda ağaçların arasında yankılanan korkunç bir çığlık attı.</p>

    <p>“Benim artık gitmem gerekiyor,” dedim gelişigüzel; kimse beni duymamış gibiydi. Ama sonra, kapıyı kapatıp motoru çalıştırdığımda bütün çehreler dehşet ifadesiyle bana çevrildi. Penceremi kapatma fırsatı bulamadan Geoffrey Saunders koşarak yetişti.</p>

    <p>“Bana bak,” dedi öfkeyle. “Bana bak, böyle çekip gidemezsin. Bu iş bitince onu bir yere götürmemiz gerekecek. Arabana ihtiyacımız var, görmüyor musun? Akıl var, izan var.”</p>

    <p>“Bak Saunders,” dedim, kararlı bir tavırla. “Ciddi sorunlarınız olduğunun farkındayım. Daha fazla yardım etmek isterdim, ama elimden geleni yaptım. Artık ilgilenmem gereken kendi sorunlarım var.”</p>

    <p>“Hiç değişmemişsin doğrusu,” dedi Saunders. “Ben de senden bunu beklerdim.”</p>

    <p>“Sen hiçbir şeyin farkında değilsin. Gerçekten Saunders, hiçbir şeyin farkında değilsin. Benim ne kadar çok sorumluluğum olduğunu hayal bile etmen mümkün değil senin. Anlamıyor musun, benim hayatım seninkinden çok farklı!”</p>

    <p>Bu son cümleyi bağırarak söylemiştim; cerrahın bile işini bırakıp bana baktığını fark ettim. Belki Brodsky bile bir an acısını unutup bana bakmaktaydı. Utanarak daha uzlaşmacı bir tavır takındım.</p>

    <p>“Özür dilerim, ama şu anda çok acil bir işim var. Siz işinizi bitirinceye, Mr. Brodsky de herhangi bir yere taşınabilecek hale gelinceye kadar eminim ambulans gelecektir. Kusura bakmayın, ama bir dakika bile oyalanamam artık.”</p>

    <p>Sonra da derhal camı kapatıp arabayı ormanın içine doğru sürdüm.</p>
  </div>
</body>
</html>
