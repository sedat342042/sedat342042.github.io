<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Avunamayanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">17</h2>

    <p>Merdivenden aşağı inerken saatime baktım ve Karwinsky Galerisi’ne doğru yola çıkma vaktinin çoktan gelmiş olduğunu gördüm. Doğal olarak geride bırakmak zorunda olduğum durum konusunda epeyce hayıflanıyordum, ama gecenin önemli olayına vaktinde varmamızı sağlamanın öncelik taşıdığı açıktı. Bununla birlikte, Fiona’nın sorunlarıyla ilk fırsatta ilgilenmeye karar verdim.</p>

    <p>Zemin kata nihayet vardığımda, karşımdaki duvarda “Otopark” yazılı bir tabela ve bir ok işareti gördüm. Sıra sıra eşya dolabını geçtikten sonra çıkış kapısından dışarı çıktım.</p>

    <p>Apartmanların arka tarafına, suni gölün öbür yanına çıkmıştım. Akşam güneşi gökyüzünde iyice alçalmıştı. Önümde uzanan yeşil alan, hafif bir eğimle devam ediyordu. Hemen önümdeki otopark, Amerikan çiftliklerindeki ağıllar gibi çitle çevrilmiş bir arsadan ibaretti. Yere beton dökülmemiş, ama girip çıkan araçlar toprağı düzlemişti. Yaklaşık elli araç alacak büyüklükteydi, ama şu anda yedi sekiz araba vardı sadece; birbirlerinden uzağa park edilmişlerdi, batan güneş üzerlerine vurup yansıyordu. Otoparkın arkalarında tıkız kadınla Boris’in bir arabanın bagajına eşya yüklediklerini gördüm. Onlara doğru ilerlerken, Sophie’nin önde, sağ koltukta oturmuş, ön camdan boş boş güneş batışına baktığını fark ettim.</p>

    <p>Ben yanlarına vardığımda tıkız kadın bagaj kapağını kapatıyordu.</p>

    <p>“Kusura bakma,” dedim ona. “Bu kadar çok eşya olduğunu bilmiyordum. Yardım etmek istiyordum ama...”</p>

    <p>“Önemli değil. Ufaklık gayet güzel yardım etti.” Tıkız kadın Boris’in saçlarını karıştırdı, sonra, “Yani merak etme, tamam mı?” dedi. “Harika bir akşam geçireceksiniz hep birlikte. Gerçekten. Annen en sevdiğin yemekleri pişirdi.”</p>

    <p>Eğilip Boris’e sarıldı teskin etmek için, ama çocuk rüyada gibiydi, gözleri boşluğa dalmıştı. Tıkız kadın bana arabanın anahtarlarını uzattı.</p>

    <p>“Bol bol benzin var. Dikkatli kullan.”</p>

    <p>Ona teşekkür edip apartmanlara doğru yürürken arkasından baktım. Boris’e döndüğümde gözleri güneş batışına dikiliydi. Omzuna dokunup arabaya yönelttim. Konuşmadan arka koltuğa tırmandı.</p>

    <p>Belli ki güneş batışı bakanı hipnotize ediyordu; direksiyona geçtiğimde, Sophie de hâlâ dalgın dalgın uzaklara bakmaktaydı. Benim geldiğimi neredeyse fark etmemiş gibiydi, ama sonra, ben kontrol düğmelerini gözden geçirirken usulca konuştu:</p>

    <p>“Bu ev meselesinin hepimizi mahvetmesine izin vermemeliyiz. İzin veremeyiz. Bir daha kim bilir ne zaman geleceksin. Ev olsun olmasın, birlikte bir şeyler, <em>iyi</em> bir şeyler yapmaya başlamamız lazım. Bu sabah otobüste dönerken bunu anladım. O dairede bile olsa. O mutfakta bile olsa.”</p>

    <p>“Evet, evet,” dedim ve kontak anahtarını çevirdim. “Evet, galerinin yolunu biliyor musun?”</p>

    <p>Sorum Sophie’yi trans halinden çıkardı. “Ah,” dedi, o anda bir şey hatırlamış gibi elini ağzına götürerek. Sonra, “Kent merkezinden bulurum herhalde. Ama buradan nasıl gidilir, bilmiyorum.”</p>

    <p>Derin bir iç çektim. İşlerin bir kez daha karışacağını hissediyordum; günün daha erken saatlerinde Sophie’ye hayatımı böyle karmakarışık hale getirdiği için hissettiğim yoğun öfke kabarmaya başlıyordu yine içimde. Ama Sophie canlı bir sesle, “Otopark görevlisine sorsak?” dedi. “Biliyordur belki.”</p>

    <p>Otoparkın girişini işaret ediyordu; gerçekten de girişte küçük bir ahşap kulübe, içinde de belinden yukarısı görünen üniformalı biri vardı.</p>

    <p>“Pekâlâ,” dedim, “gidip sorayım.”</p>

    <p>İnip ahşap kulübeye yürüdüm. Otoparktan çıkan bir araba kulübenin yanında durmuştu; yaklaştığımda görevlinin –şişman, kel bir adam– alçak kapının üstünden eğilerek neşeyle sürücüye gülümsediğini, el kol işaretleri yaptığını gördüm. Sohbetleri bir süre devam etti; tam bir adım atıp araya girecekken araba nihayet hareket etti. Ama görevli araba sitenin etrafını dolaşan uzun, kıvrımlı yolda ilerlerken hâlâ arkasından bakıyordu. Aslında güneş batışı görevliyi de büyülemiş gibiydi; kapının hemen önünde durup öksürmeme rağmen hülyalı hülyalı arabanın arkasından bakmaya devam etti. Sonunda havlar gibi bir sesle, “İyi akşamlar,” dedim.</p>

    <p>Şişman adam irkildi, sonra bana bakıp cevap verdi, “Ah, iyi akşamlar efendim.”</p>

    <p>“Rahatsız ettiğim için özür dilerim,” dedim. “Biraz acelemiz var da. Karwinsky Galerisi’ne gitmemiz gerekiyor, ama ben kentin yabancısı olduğum için en hızlı hangi yoldan gidebileceğimizi bilmiyorum.”</p>

    <p>“Karwinsky Galerisi.” Adam biraz düşünüp cevap verdi: “Doğrusunu söylemek gerekirse, pek kolay değil tarifi. Bana kalırsa en iyisi şu az önce yola çıkan beyefendiyi takip etmeniz. Şu kırmızı araba.” Uzağı işaret etti. “Şans bu ya, o beyefendi Karwinsky Galerisi’ne çok yakın oturuyor. Tabii tarif de edebilirim, ama önce oturup iyice çizmem gerekir, çok dönüş var, özellikle yolun son kısmında. Yani karayolundan çıkınca çiftliklerin etrafındaki o dar yollarda yolunuzu bulabilmeniz için. En kolayı kırmızı arabadaki beyefendiyi takip etmeniz efendim. Yanılmıyorsam evi Karwinsky Galerisi’nden sonraki ikinci veya üçüncü kavşakta. Çok hoş bir semttir; beyefendiyle eşi çok memnunlar orada oturmaktan. Orası köy sayılır efendim. Anlattığına göre güzel bir evi, arka bahçede tavukları, bir de elma ağacı varmış. Biraz sapa olmakla birlikte galeri için hoş bir yer. Yolun uzunluğuna değiyor efendim. Kırmızı arabadaki beyefendi her gün bu siteye gelmek için bunca yol katetmesine rağmen kesinlikle dönmeye niyeti olmadığını söylüyor. Evet, burada çalışıyor kendisi, yönetimde” –adam ansızın kapının üstünden eğilip sarktı ve arka taraftaki pencereleri işaret etti– “şu blokta efendim. Yo, bu dairelerin hepsi konut değil kesinlikle. Bu büyüklükte bir sitenin yönetimi o kadar geniş kapsamlı bir iş ki. Kırmızı arabadaki beyefendi ta su şirketi inşaata başladığı günden beri burada çalışıyor. Şimdi sitedeki bütün bakım çalışmalarını denetliyor. Kapsamlı bir iş efendim, her gün işe gidip gelmesi uzun sürüyor, ama daha yakına taşınmayı kesinlikle düşünmediğini söylüyor. Bence haklı da, orası çok güzeldir. Her neyse, ben gevezeliğe daldım, sizin aceleniz olsa gerek. Özür dilerim efendim. Dediğim gibi, şu kırmızı arabayı takip edin, en kolay öyle bulursunuz. Karwinsky Galerisi hoşunuza gidecektir eminim. Hem yeri güzel, hem de galeride duyduğuma göre çok güzel eşyalar varmış.”</p>

    <p>Üstünkörü teşekkür edip arabaya döndüm. Tekrar direksiyonun başına geçtiğimde Sophie’yle Boris yine güneşin batışını seyrediyordu. Konuşmadan motoru çalıştırdım. Ahşap kulübenin önünden sarsılarak geçtikten sonra –otopark görevlisine el salladım– Sophie nihayet sordu: “Ne oldu, öğrendin mi yolu?”</p>

    <p>“Evet, evet. Az önce yola çıkan kırmızı arabayı takip edeceğiz.”</p>

    <p>Konuşurken, Sophie’ye hâlâ ne kadar kızgın olduğumu fark ettim. Ama başka bir şey söylemeyip arabayı sitenin etrafını dolaşan yola çıkardım.</p>

    <p>Önünden geçtiğimiz dizi dizi apartmanların pencerelerine gün batımı yansıyordu. Sonra site bitti, yol kıvrılarak köknar ormanlarının arasından geçen karayoluna bağlandı. Yol neredeyse bomboş olduğundan görüş rahattı; çok geçmeden ileride kırmızı arabayı gördüm: Uzakta, fazla sürat yapmadan ilerleyen kırmızı bir nokta. Trafik çok az olduğuna göre yakından takip etmeye gerek olmadığını düşünüp ben de hızımı düşürdüm, aramızda saygılı bir mesafe bıraktım. Bütün bu süre boyunca Sophie’yle Boris hülyalı suskunluklarını korumuşlardı; sonunda ben de ıssız karayolunun üzerinde batan güneş manzarasını seyrederek sakin bir ruh haline kavuştum.</p>

    <p>Bir süre sonra, yıllar önce Hollanda futbol takımının İtalya’ya karşı oynadığı Dünya Kupası yarı final maçının ikinci golünü zihnimde canlandırırken buldum kendimi. Uzaktan çekilmiş, harikulade bir şuttu ve en sevdiğim spor anılarımdan biriydi, ama o anda golü kimin attığını unutmuş olduğumu fark edip sinirlendim. Rensenbrink adı geçti aklımdan; o maçta oynuyordu kesinlikle, ama düşününce golü onun atmadığından emin oldum. Bir kez daha güneşli havada uçan, hayretler içinde donakalmış İtalyan defans oyuncularının yanından geçen, yoluna devam edip kalecinin uzanan kollarını aşan top canlandı gözümde. Böyle bir ayrıntıyı unutmuş olmak sinir bozucuydu; o dönemden hatırladığım Hollandalı futbolcuları sistematik biçimde zihnimde tararken Boris ansızın arkadan haykırdı:</p>

    <p>“Yolun ortasından gidiyoruz. Çarpacağız.”</p>

    <p>“Yok canım,” dedim. “Gayet iyi gidiyoruz.”</p>

    <p>“Hayır!” Koltuğumun arkasına vuruyordu bir yandan. “Ortaya çok yaklaştık. Karşıdan araba gelirse çarparız!”</p>

    <p>Cevap vermedim, ama arabayı yolun kenarına biraz yaklaştırdım. Boris rahatlamış olacak ki sustu. Sonra Sophie konuşmaya başladı:</p>

    <p>“Aslında biliyor musun, ilk duyduğumda hiç memnun olmadım. Bu resepsiyonu diyorum. Bu akşamki programımızı bozacağını düşündüm. Ama sonra biraz daha düşündüm, hele akşam yemeğini yine birlikte yiyebileceğimizi akıl ettikten sonra, aslında iyi bir şey diye düşündüm. Bir bakıma tam ihtiyacımız olan şey. Benim de, Boris’in de sükse yapacağımızdan eminim. İkimiz de sükse yapacağız, sonra eve döndüğümüzde bunu kutlayacağız. Bu akşamki program bizim için dönüm noktası olabilir aslında.”</p>

    <p>Ben buna cevap verme fırsatı bulamadan Boris tekrar haykırdı.</p>

    <p>“Çok yaklaştık ortaya!”</p>

    <p>“Bundan fazla yanaşamam kenara,” dedim. “Böyle gayet iyi.”</p>

    <p>“Korkuyordur belki,” dedi Sophie alçak sesle.</p>

    <p>“Yok canım, niye korksun!”</p>

    <p>“Korkuyorum! Feci bir kaza geçireceğiz!”</p>

    <p>“Boris, sus lütfen. Son derece güvenli kullanıyorum.”</p>

    <p>Oldukça sert bir tonda konuşmuştum, Boris sustu. Ama sonra, sürmeye devam ederken, Sophie’nin beni tedirgin bir tavırla seyrettiğini fark ettim. Ara sıra dönüp Boris’e bakıyor, sonra bakışları tekrar bana dönüyordu. Sonunda alçak sesle konuştu:</p>

    <p>“Bir yerde dursak ya?”</p>

    <p>“Duralım mı? Niye duracakmışız?”</p>

    <p>“Yetişiriz galeriye. Birkaç dakika yüzünden gecikecek değiliz.”</p>

    <p>“Önce yerini bir bulalım da.”</p>

    <p>Sophie birkaç dakika konuşmadı. Sonra tekrar bana döndü ve, “Durmamız lazım bence,” dedi. “Bir şeyler içeriz, biraz atıştırırız. Sakinleşirsin.”</p>

    <p>“Ne diyorsun, ne sakinleşmesi?”</p>

    <p>“Duralım!” diye haykırdı Boris arkadan.</p>

    <p>“Ne sakinleşmesi?”</p>

    <p>“İkiniz bu gece tekrar kavgaya tutuşmayın lütfen,” dedi Sophie. “Birazdan başlayacak, belli. Ama bu gece olmasın. İzin vermeyeceğim. Hepimiz bir rahatlayalım. Şöyle bir kendimize gelelim.”</p>

    <p>“Ne kendine gelmesi? Hiçbirimizin bir sorunu yok ki.”</p>

    <p>“Duralım! Ben korkuyorum! Midem bulanıyor!”</p>

    <p>“Bak” –Sophie yanından geçtiğimiz tabelayı gösterdi– “az sonra bir servis istasyonu var. Lütfen duralım orada.”</p>

    <p>“Hiç gereği yok...”</p>

    <p>“Çok öfkelisin. Üstelik bu gece çok önemli. Bu gece olmasın.”</p>

    <p>“Duralım! Tuvaletim geldi!”</p>

    <p>“İşte şurası. Lütfen duralım. Daha beter olmadan düzeltelim.”</p>

    <p>“Neyi düzelteceğiz?”</p>

    <p>Sophie cevap vermeyip ön camdan endişeyle bakmayı sürdürdü. O sırada dağlık bir bölgeden geçiyorduk. Köknar ormanlarının yerini iki yanımızda yükselen kayalık yamaçlar almıştı. Servis istasyonu ufukta belirmişti: Uçurumun tepesine oturtulmuş bir uzay gemisini andıran bir yapı. O anda Sophie’ye olan bütün öfkem iyice şiddetlenerek geri gelmişti, buna rağmen –neredeyse elimde olmayarak– şerit değiştirdim.</p>

    <p>“Tamam, duruyoruz,” dedi Sophie Boris’e. “Merak etme.”</p>

    <p>“Zaten merak etmiyordu,” dedim soğuk bir tavırla, ama Sophie duymamış gibi göründü.</p>

    <p>“Çabucak bir şeyler atıştırırız,” diyordu çocuğa. “Sonra hepimiz kendimizi daha iyi hissederiz.”</p>

    <p>Yol işaretini takip edip karayolundan çıktım ve dar, dik bir yolda ilerledim. Birkaç keskin virajdan sonra yol düzleşti ve açık bir otoparka girdik. Çok sayıda kamyon ve on on beş araba yan yana park etmişti.</p>

    <p>Dışarı çıkıp kollarımı gerdim. Arkama baktığımda Sophie’nin arabadan inmesi için Boris’e yardım ettiğini gördüm. Boris asfaltta hafif sersem birkaç adım attı. Sonra, sanki uyanmak ister gibi yüzünü gökyüzüne çevirdi ve resmen göğsünü yumruklayarak bir Tarzan çığlığı attı.</p>

    <p>“Boris, bağırma!” diye bağırdım.</p>

    <p>“Ama kimseyi rahatsız etmiyor ki,” dedi Sophie. “Kim duyacak?”</p>

    <p>Doğruydu, bir uçurumun tepesinde, servis istasyonunun camlı binasından oldukça uzakta duruyorduk. Gün batımı etrafı koyu kırmızıya boyamış, binanın bütün yüzeylerinden yansıyordu. Konuşmadan ikisinin yanından geçip girişe ilerledim.</p>

    <p>“Kimseyi rahatsız etmiyorum ki!” diye bağırdı Boris arkamdan. Tekrar bir Tarzan çığlığı duyuldu, sonra Tirol yodeline dönüştü. Hiç dönmeden yoluma devam ettim. Ancak girişe vardığımda durup ağır cam kapıyı açarak onları bekledim.</p>

    <p class="paragraf">Girişte sıra sıra ankesörlü telefonlar vardı; ikinci bir cam kapıdan geçerek kafe bölümüne girdik. Burnumuza ızgara et kokusu çarptı. Çok geniş bir mekândı; oval masalar uzun sıralar oluşturuyordu. Her yanda geniş pencereler vardı, gökyüzü görülüyordu hepsinden. Uzaklardan, aşağımızdaki karayolunun uğultusu geliyordu.</p>

    <p>Boris selfservis tezgâhına seğirtip bir tepsi kaptı. Sophie’ye bana bir şişe maden suyu almasını söyleyip bir masa bulmak üzere yürüdüm. Fazla müşteri yoktu –dört beş masa doluydu sadece– ama ben uzun sıralardan birinin ta sonuna kadar yürüdüm ve sırtımı bulutlara dönerek oturdum.</p>

    <p>Birkaç dakika sonra Boris’le Sophie ellerinde tepsilerle masaların arasından yürüyerek geldiler. Karşıma oturdular ve tuhaf bir sessizlik içinde, aldıklarını masaya dizmeye koyuldular. Sonra Sophie’nin Boris’e manalı bakışlarından, tezgâhtayken çocuğu bana bir şeyler söylemesi için teşvik ettiğini tahmin ettim –az önceki atışmanın yarattığı tatsızlığı giderecek bir şeyler. O ana kadar Boris’le barışmamız gerektiğini düşünmediğimden Sophie’nin böyle beceriksizce işe karışması sinirime dokundu. Havayı hafifletmek için etrafımızdaki uzay dekoruyla ilgili esprili bir şeyler söyledim, ama Sophie dalgın dalgın cevap verdi ve Boris’e anlamlı bir bakış daha attı. O kadar gizlemeden bakıyordu ki, dirseğiyle dürtse de olurdu. Boris doğal olarak istediğini yapmaya hevesli görünmüyor, surat asarak aldığı bir paket fıstığı elinde evirip çeviriyordu. Sonunda başını kaldırmadan homur homur konuştu:</p>

    <p>“Fransızca bir kitap okuyorum.”</p>

    <p>Ben omuz silkip güneş batışına çevirdim gözlerimi. Sophie’nin Boris’i bir şey daha söylemeye teşvik ettiğinin farkındaydım. Sonunda Boris küskün bir sesle, “Fransızca bir kitabı baştan sona okudum,” dedi.</p>

    <p>Ben Sophie’ye dönüp, “Ben Fransızcayı bir türlü ilerletemedim,” dedim. “Fransızca hâlâ Japoncadan zor geliyor bana. Gerçekten. Tokyo’da Paris’ten daha kolay anlaşıyorum.”</p>

    <p>Belli ki cevabımdan memnun kalmayan Sophie bana yiyecekmiş gibi baktı. Onun baskıcı tavrına sinirlenerek başımı çevirdim ve tekrar arkamdaki güneş batışına baktım. Bir süre sonra Sophie’nin, “Boris yabancı dilde çok gelişme gösterdi,” dediğini duydum.</p>

    <p>Ne ben ne de Boris cevap verince çocuğa doğru eğilip, “Boris, şimdi biraz gayret et,” dedi. “Birazdan galeriye varacağız. Bir yığın insan olacak orada. Bazıları çok kerli ferli görünüyor olabilir, ama sen korkmazsın, değil mi? Annen korkmayacak onlardan, sen de korkmayacaksın. Herkese göstereceğiz, ne kadar güzel idare edebildiğimizi. Çok sükse yapacağız, değil mi?”</p>

    <p>Boris bir süre daha küçük paketi elinde çevirmeye devam etti. Sonra başını kaldırıp iç geçirdi.</p>

    <p>“Merak etme,” dedi, “ne yapmak gerektiğini biliyorum.” Sonra yerinde doğrulup devam etti: “Bir elini böyle cebine sokacaksın. Bir elinde de böyle içkini tutacaksın.”</p>

    <p>Bir süre boyunca o pozisyonda, müthiş kibirli bir yüz ifadesi takınarak durdu. Sophie kahkahalarla gülmeye başladı. Ben de biraz gülümsemekten kendimi alamadım.</p>

    <p>“İnsanlar yanına geldiğinde de,” diye devam etti Boris, “sürekli, ‘Çok ilginç! Çok ilginç!’ diyeceksin, o kadar. İstersen, ‘Harika! Harika!’ da diyebilirsin. Garson tepside bir şeyler getirdiğinde de şöyle yapacaksın.” Boris yüzünü ekşitip parmağını salladı.</p>

    <p>Sophie hâlâ gülüyordu. “Boris, gecenin yıldızı olacaksın.”</p>

    <p>Boris’in ağzı kulaklarındaydı, kendinden memnun olduğu belliydi. Sonra birden ayağa kalkıp, “Ben tuvalete gidiyorum,” dedi. “Tuvaletim gelmişti, unuttum. Hemen dönerim.”</p>

    <p>Küçümser edasıyla parmağını son bir kez sallayıp aceleyle uzaklaştı.</p>

    <p>“Bazen çok komik oluyor,” dedim.</p>

    <p>Sophie arkasını dönmüş, Boris’in masaların arasında ilerleyişini seyrediyordu. “O kadar çabuk büyüyor ki...” dedi. Sonra içini çekti, yüz ifadesi ciddileşti. “Yakında yetişkin olacak. Fazla vaktimiz kalmadı.”</p>

    <p>Ben bir şey söylemeyip devam etmesini bekledim. Sophie birkaç saniye boyunca arkaya bakmaya devam etti. Sonra bana dönüp alçak sesle konuştu: “Çocukluğu şu anda geçip gidiyor. Yakında büyüyecek, daha güzel günler görmemiş olacak.”</p>

    <p>“Sanki çok mutsuz bir çocukluğu varmış gibi konuşuyorsun. Gayet güzel bir hayatı var.”</p>

    <p>“Tamam, hayatı pek kötü değil, biliyorum. Ama bu çocukluk. Çocukluğun nasıl olması gerekir biliyorum. Çünkü ben kendi çocukluğumu hatırlıyorum. Küçücükken, annem hastalanmadan. O zamanlar her şey çok güzeldi.” Sophie tekrar bana döndü, ama gözleri arkamdaki bulutlara odaklanmış gibiydi. “O da öyle bir şey yaşasın istiyorum.”</p>

    <p>“Merak etme. Çok yakında her şey düzelecek. Bu arada Boris gayet iyi. Endişelenecek bir şey yok.”</p>

    <p>“Sen de herkes gibisin.” Sesinde hafif bir öfke belirmişti. “Sanki sonsuz zaman varmış gibi konuşuyorsun. Anlamıyorsun değil mi? Babam bu haliyle daha epeyce yıl devam edebilir, ama yaşlanıyor. Bir gün aramızdan ayrılacak, o zaman bir biz kalacağız. Sen, ben ve Boris. Onun için harekete geçmemiz lazım. Vakit geçirmeden kendimiz için bir şeyler yapmamız lazım.” Sophie derin bir nefes alıp başını iki yana salladı, gözleri önündeki kahve fincanına çevrildi. “Anlamıyorsun. İnsan bir şeyler yapmazsa hayatta ne kadar yalnız kalabileceğini anlamıyorsun.”</p>

    <p>Tartışmaya girmeyi anlamsız buldum. “Peki, öyle yaparız o zaman,” dedim. “Çok yakında bir şey buluruz.”</p>

    <p>“Ne kadar az zaman kaldığını anlamıyorsun. Şu halimize bak. Daha başlamadık bile.”</p>

    <p>Sesinin tonu giderek daha suçlayıcı olmaya başlamıştı. Bu arada “bir şeyler yapmamızı” engellemede kendi tavrının azımsanamayacak bir rol oynadığını tamamen unutmuş gibi görünüyordu. Ansızın ona gerçekleri göstermek için bir dürtü hissettim, ama sonunda sessizliğimi korudum. Sonra, bir süre boyunca ikimiz de konuşmayınca ayağa kalkarak, “Pardon,” dedim, “fikrimi değiştirdim, yiyecek bir şeyler alacağım.”</p>

    <p>Sophie yine gökyüzüne dalmıştı, benim gittiğimi neredeyse fark etmedi. Selfservis tezgâhına gidip bir tepsi aldım. Tatlıları incelerken ansızın Karwinsky Galerisi’nin yolunu bilmediğimi ve şimdilik tamamen kırmızı arabaya bağımlı olduğumuzu hatırladım. Şu anda karayolunda ilerlemekte, bizden giderek uzaklaşmakta olan kırmızı arabayı düşündüm ve servis istasyonunda daha fazla oyalanamayacağımızı anladım. Hatta hiç vakit geçirmeden tekrar yola koyulmamız şarttı; tam tepsiyi yerine bırakıp masaya gidecekken yakında oturan iki kişinin benim hakkımda konuştuğunu fark ettim.</p>

    <p>Etrafıma bakındığımda bunların şık giyimli, orta yaşlı iki kadın olduklarını gördüm. Masanın üstünden birbirlerine doğru uzanmış, alçak sesle konuşuyorlardı; anladığım kadarıyla, o anda kendilerinin o kadar yakınında olduğumun hiç farkında değillerdi. Adımı nadiren telaffuz ettiklerinden, başlangıçta konunun ben olduğundan emin olamadım, ama bir süre sonra başka birinden bahsetmelerinin imkânsız olduğu anlaşıldı.</p>

    <p>“A, evet,” diyordu kadınlardan biri. “O Stratmann denen kadını kaç kere aramışlar. Her defasında, merak etmeyin, denetlemek üzere gelecek diyormuş, ama henüz gelmemiş. Dieter pek de umursamadıklarını, yapılacak çok işleri olduğunu söylüyor, ama her an gelebilir diye herkes diken üstündeymiş. Tabii Mr. Schmidt sürekli uğrayıp ortalığı toparlasınlar diye bağırıyormuş, ya şu anda gelir de belediye konser salonunu bu halde bulursa diye. Dieter herkesin, Edmundo’nun bile gergin olduğunu söylüyor. Bu dâhilerin neyi bulup eleştirecekleri de belli olmaz ki. Igor Kobyliansky’nin denetlemeye geldiğinde her şeyi nasıl didik didik incelediğini hepsi hatırlıyor hâlâ. Hepsi sahnede onun etrafında halka olmuşken dört ayak üstüne çöküşünü, hepsinin gözü üstünde, tek tek bütün parkelere parmağıyla vuruşunu, kulağını dayayışını. Dieter iki gündür bir tuhaf; işe giderken o kadar gergin ki... Hepsi perişan durumda. Her randevu saati gelip de ortada görünmeyince bir saat falan bekleyip o Stratmann denen kadını tekrar arıyorlar. Her defasında çok özür diliyor kadın, hep bir mazeret gösteriyor, başka bir randevu veriyor.”</p>

    <p>Bunları dinlerken, son birkaç saat içinde birçok kez aklımdan geçmiş olan bir düşünce zihnimde öne çıktı: Miss Stratmann’la daha sık temasa geçmemin akıllıca olacağı. Hatta girişte görmüş olduğum ankesörlü telefonlardan onu aramanın fena fikir olmayacağını düşündüm. Ama karar veremeden kadın sözüne devam etti:</p>

    <p>“Üstelik Stratmann denen kadın haftalardır denetleme konusunda ne kadar sabırsızlandığını söyleyip duruyordu; sırf akustik ve diğer alışıldık konularla değil, anne babasıyla, konser sırasında salonda ne şekilde oturtulacaklarıyla ilgili kaygıları da varmış, ikisinin de sağlığı pek yerinde değilmiş anlaşılan, o yüzden özel yerler, özel bir bakım gerekiyormuş, biri kriz filan geçirirse diye yakında eğitimli birilerinin olması gerekiyormuş. Ciddi organizasyon gerektiren bir durum; Stratmann denen kadının dediğine bakılırsa, tek tek her ayrıntıyı bütün personelle gözden geçirmek niyetindeymiş. Aslında o kısmı dokunaklıydı; yaşlı anne babasına böyle ihtimam göstermesi. Ama sonra, hiç görünmüyor ortalıkta! Onun değil, bu Stratmann denen kadının suçu olabilir tabii. Dieter öyle düşünüyor. Doğrusu adamın şöhreti belli; insanları bu şekilde zor durumda bırakacak birine benzemiyor.”</p>

    <p>Kadınlara iyice sinirlenmeye başlamıştım ve bu son sözleri duymak haliyle beni rahatlattı. Ama annem babamla ilgili söyledikleri –özel ihtiyaçlarının karşılanması– Miss Stratmann’a telefon etmeyi bir dakika bile geciktiremeyeceğim konusunda beni ikna etti. Tepsiyi tezgâhın üstüne bırakıp hızla girişe çıktım.</p>

    <p class="paragraf">Telefon kulübelerinden birine girip Miss Stratmann’ın kartını bulmak için ceplerimi karıştırdım. Birkaç saniye sonra buldum ve numarayı tuşladım. Bizzat Miss Stratmann anında cevap verdi.</p>

    <p>“Mr. Ryder, aradığınız için çok teşekkür ederim. Her şeyin yolunda olmasına seviniyorum.”</p>

    <p>“Ya. Demek sizce her şey yolunda.”</p>

    <p>“Fevkalade! Her yerde büyük sükse yaptınız. İnsanlar çok heyecanlı. Hele dün geceki yemeğin sonunda yaptığınız konuşma; herkes ne kadar esprili, ne kadar eğlenceli olduğunu konuşuyor. Sizin gibi biriyle çalışmak o kadar büyük bir zevk ki...”</p>

    <p>“Teşekkür ederim Miss Stratmann. Teveccühünüz. Böyle iyi ağırlanmak zevk asıl. Sizi aramamın sebebi, şey, programımla ilgili bazı konuları teyit etmek istiyordum. Bugün birtakım önüne geçilemeyen gecikmeler oldu; bir iki tatsızlık yaşandı sonuçta.”</p>

    <p>Durup Miss Stratmann’ın bir şey söylemesini bekledim, ama sözlerimi sessizlikle karşıladı. Hafifçe gülüp devam ettim: “Ama şu anda Karwinsky Galerisi’ne doğru yola çıkmış durumdayız. Yani yolun ortasındayız demek istiyorum. Doğal olarak vaktinde yetişmek istedik, hepimiz de sabırsızlanıyoruz doğrusu. Karwinsky Galerisi’nin çevresi çok güzelmiş diye duydum. Evet, oraya gideceğimize çok memnunuz.”</p>

    <p>“Çok memnun oldum Mr. Ryder.” Miss Stratmann’ın sesinde bir kararsızlık vardı. “Umarım iyi vakit geçirirsiniz.” Sonra ansızın ekledi: “Mr. Ryder, sizi gücendirmedik umarım.”</p>

    <p>“Gücendirmek mi?”</p>

    <p>“Bir art niyet yoktu gerçekten. Yani bu sabah kontesin evine gitmenizi önerdiğimizde. Mr. Brodsky’nin çalışmalarını gayet iyi bildiğinizden kuşkumuz yoktu, aksi kimsenin aklından bile geçmedi. Ama kayıtların bazıları çok az bulunan örneklerdi ve kontes de, Mr. von Winterstein da düşündüler ki... Ah, Mr. Ryder, umarım gücenmemişsinizdir! Gerçekten bir art niyetimiz yoktu.”</p>

    <p>“Kesinlikle gücenmedim Miss Stratmann. Aksine, ben de gidemediğim için kontes ve Mr. von Winterstein gücenmişler midir diye endişeleniyordum...”</p>

    <p>“Ah, o konuda hiç endişeniz olmasın lütfen.”</p>

    <p>“Onlarla buluşup konuşmayı çok istiyordum, ama başlangıçta umduğumuz şeylerin hepsini gerçekleştirmem koşullar yüzünden mümkün olmayınca, anlayış göstereceklerini düşündüm; bilhassa, sizin de belirttiğiniz gibi, aslında Mr. Brodsky’nin kayıtlarını dinlemem gerekmediği için...”</p>

    <p>“Mr. Ryder, eminim kontes de, Mr. von Winterstein da durumu gayet iyi anlıyorlardır. Zaten şimdi anlıyorum ki baştan hataymış, neredeyse küstahlık, hele zamanınız bu kadar kısıtlıyken. Gerçekten gücenmemiş olduğunuzu umuyorum.”</p>

    <p>“Emin olun hiç gücenmedim. Aslında izin verirseniz Miss Stratmann, sizi aramamın asıl nedeni programımın kimi ayrıntılarını, <em>başka</em> birtakım ayrıntılarını konuşmaktı.”</p>

    <p>“Evet Mr. Ryder?”</p>

    <p>“Mesela konser salonunu denetlemek için yapacağım ziyaret.”</p>

    <p>“Ah, evet.”</p>

    <p>Başka bir şey söyleyecek mi diye bekledim, bir şey demeyince devam ettim: “Ziyaretim için gerekli hazırlıklar yapıldı mı diye sormak istiyordum.”</p>

    <p>Miss Stratmann nihayet sesimin endişeli tonuna tepki gösterdi. “Ha, anlıyorum,” dedi. “Ne demek istediğinizi anladım. Denetleme ziyaretiniz için fazla vakit ayırmamıştım. Ama bildiğiniz gibi” –sözlerine ara verdi; bir kâğıt hışırtısı işitildi– “bildiğiniz gibi, konser salonu ziyaretinin öncesinde ve sonrasında iki çok önemli randevunuz var. Bu yüzden de bir sıkışıklık olacaksa konser salonundan kısmanın uygun olacağını düşündüm. Gerekirse herhangi bir zamanda tekrar gidebilirsiniz. Buna karşılık, öteki iki randevunun süresini azaltmamız mümkün değil. Örneğin Yurttaşlararası Dayanışma Grubu toplantısı; durumdan etkilenen sıradan insanlarla tanışmayı ne kadar önemsediğinizi biliyorum...”</p>

    <p>“Evet, tabii, haklısınız. Söylediklerinize harfiyen katılıyorum. Dediğiniz gibi, daha sonra konser salonuna ikinci bir ziyareti bir yerlere sıkıştırabilirim icabında. Evet, evet. Beni biraz kaygılandıran şuydu: Şey, organizasyon. Yani annem babamla ilgili olarak.”</p>

    <p>Sözlerim yine sessizlikle karşılandı. Boğazımı temizleyip devam ettim:</p>

    <p>“Demek istediğim, bildiğiniz gibi annemle babam oldukça yaşlı. Konser salonunda onlar için özel düzenleme gerekiyor.”</p>

    <p>“Evet, tabii, elbette.” Miss Stratmann biraz şaşırmış gibiydi. “Ayrıca, herhangi bir tersliği düşünerek yakında tıbbi personel. Evet, hepsi kontrol altında, denetleme sırasında da göreceksiniz.”</p>

    <p>Söylediklerini bir an düşündüm. Sonra, “Annemle babam. Annemle babamdan söz ediyoruz. Bir yanlış anlaşılma yok, değil mi?” dedim.</p>

    <p>“Hayır, kesinlikle Mr. Ryder. Hiç merak etmeyin.”</p>

    <p>Miss Stratmann’a teşekkür edip kulübeden çıktım. Tekrar kafeye döndüğümde eşikte bir an durdum. Gün batımı içeriye uzun gölgeler düşürüyordu. İki orta yaşlı kadın hâlâ hararetli hararetli konuşuyorlardı, ama hâlâ beni konuşup konuşmadıklarını anlayamadım. Karşı tarafta Boris’in Sophie’ye bir şeyler anlattığını, sonra ikisinin mutlulukla güldüklerini gördüm. Birkaç saniye olduğum yerde durup az önce Miss Stratmann’la yaptığım görüşmeyi aklımdan geçirdim. Biraz düşününce, kontesin evinde Brodsky’nin eski plaklarını dinlemenin benim için yararlı olacağı fikrinin gerçekten de küstahça olduğunu fark ettim. Kuşkusuz kontesle Von Winterstein bana müziği nota nota açıklamaya heveslenmişlerdi. Bu fikir sinirime dokundu ve randevuyu kaçırmak zorunda kaldığıma şükrettim.</p>

    <p>Sonra saatime bir göz attım ve Miss Stratmann’ı teskin etmek için dil dökmüş olmama rağmen, Karwinsky Galerisi’ne geç kalabileceğimizi gördüm. Masamıza yürüdüm ve oturmadan konuştum:</p>

    <p>“Artık gitmemiz lazım. Epey oyalandık burada.”</p>

    <p>Biraz telaşlı konuşmuştum, ama Sophie sakin bir tavırla başını kaldırıp, “Boris diyor ki bu donut’lar hayatında yediği en güzel donut’larmış,” dedi. “Öyle diyordun, değil mi Boris?”</p>

    <p>Boris’e baktım, beni görmezden geliyordu. Sonra az önceki atışmamızı hatırladım –bu arada tamamen unutmuşum– ve gönlünü alacak bir şey söylesem iyi olacağını düşündüm.</p>

    <p>“Demek donut’lar güzel,” dedim. “Bana da bir parça verir misin?”</p>

    <p>Boris öte yana bakmaya devam etti. Birkaç saniye bekledim, sonra omuz silktim.</p>

    <p>“Peki,” dedim, “madem konuşmak istemiyorsun, konuşma.”</p>

    <p>Sophie Boris’in omzuna dokundu, tam bir şey söyleyecekken ben sırtımı dönüp, “Hadi, yola koyulmamız gerekiyor,” dedim.</p>

    <p>Sophie yine dürttü Boris’i. Sonra biraz çaresizce, “Birazcık daha oturalım,” dedi. “Sen daha bizimle birlikte oturmadın bile. Hem Boris burayı çok sevdi. Değil mi Boris?”</p>

    <p>Boris yine duymazlıktan geldi.</p>

    <p>“Bakın, artık yola çıkmamız lazım,” dedim. “Geç kalacağız.”</p>

    <p>Sophie yine Boris’e, ardından bana baktı; yüzünde bir öfke belirmeye başlamıştı. Sonunda kalkmak üzere harekete geçti. Ben dönüp onlara hiç bakmadan kafeden çıktım.</p>
  </div>
</body>
</html>
