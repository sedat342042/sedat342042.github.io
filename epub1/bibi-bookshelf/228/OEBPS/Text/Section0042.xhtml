<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Avunamayanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">33</h2>

    <p>Gustav’ın soyunma odasının dışındaki görüntü, yokluğumda fazla değişmemişti. Taşıyıcılar şimdi belki eşikten biraz daha uzaktaydılar; koridorun karşı tarafında birbirlerine sokulmuş mırıl mırıl konuşuyorlardı. Ama Sophie onu bıraktığım gibiydi; paket kolunda, aralık kapıya bakıyordu. Beni görünce taşıyıcılardan biri yanıma geldi ve alçak sesle konuştu:</p>

    <p>“Hâlâ dayanıyor efendim. Ama Josef doktor çağırmaya gitti. Daha fazla erteleyemeyeceğimize karar verdik.”</p>

    <p>Başımı sallayıp ben de alçak sesle, Sophie’ye bakarak sordum: “Hiç girmedi mi içeriye?”</p>

    <p>“Henüz girmedi efendim. Ama eminim Miss Sophie birazdan girer.”</p>

    <p>İkimiz de ona baktık birkaç saniye.</p>

    <p>“Ya Boris?” dedim.</p>

    <p>“O birkaç kere girdi efendim.”</p>

    <p>“Birkaç kere mi?”</p>

    <p>“Evet. Şu anda da içeride.”</p>

    <p>Tekrar başımı sallayıp Sophie’nin yanına gittim. Benim döndüğümün farkında değildi, omzuna dokunduğumda şaşkınlıkla hafifçe irkildi. Sonra gülerek konuştu:</p>

    <p>“İçeride. Babam.”</p>

    <p>“Evet.”</p>

    <p>Durduğu yerde ayak değiştirdi; kapıdan içeriyi daha iyi görmek ister gibi, yana doğru eğildi.</p>

    <p>“Paltoyu vermeyecek misin ona?” diye sordum.</p>

    <p>Sophie kolundaki paltoya baktı, sonra, “Vereceğim tabii,” dedi, “vereceğim. Yalnız önce...” Sözünü tamamlamayıp tekrar yana eğildi. Sonra seslendi:</p>

    <p>“Boris? Boris! Gelsene biraz dışarıya.”</p>

    <p>Boris birkaç saniye sonra sakin, ne yaptığını bilir bir tavırla geldi ve kapıyı dikkatle arkasından kapadı.</p>

    <p>“Ne oldu?” diye sordu Sophie.</p>

    <p>Boris bana bir göz attı. Sonra annesine dönüp cevap verdi:</p>

    <p>“Büyükbabam özür diliyor. Özür dilediğini söylememi istedi.”</p>

    <p>“Hepsi bu mu? Başka bir şey söylemedi mi?”</p>

    <p>Çocuğun çehresinden bir kararsızlık geçti. Sonra teskin edici bir tavırla konuştu: “Ben tekrar gireyim. Bir şeyler daha söyler mutlaka.”</p>

    <p>“Ama demin başka bir şey demedi mi? Bir tek özür mü diledi?”</p>

    <p>“Merak etme. Ben içeri gireyim tekrar.”</p>

    <p>“Bir dakika.” Sophie paltonun sarılı olduğu kâğıdı yırtmaya koyuldu. “Şunu götür büyükbabana. Ver paltosunu ona. Bak bakalım, üzerine iyi oluyor mu? Gerekirse tadilat yapabileceğimi söyle.”</p>

    <p>Yırttığı kâğıtları yere atıp koyu kahverengi paltoyu uzattı. Boris oyalanmadan paltoyu alıp tekrar soyunma odasına girdi. Belki palto yüzünden –çocuğun kolunda çok havaleli duruyordu– kapıyı arkasından tam kapatamadı; az sonra koridora mırıltılar ulaştı. Sophie olduğu yerden kıpırdamadı, ama içeriye kulak kesildiğini gördüm. Arkamızda taşıyıcılar hâlâ saygılı bir mesafeyi koruyorlardı, ama onların da kaygıyla kapıya baktıklarını fark ettim.</p>

    <p>Bir iki dakika geçti, sonra Boris tekrar dışarı çıktı.</p>

    <p>“Büyükbabam teşekkür ediyor,” dedi Sophie’ye. “Çok mutlu oldu. Şimdi çok mutlu olduğunu söylüyor.”</p>

    <p>“Başka bir şey demedi mi?”</p>

    <p>“Mutlu olduğunu söyledi. Daha önce rahat değilmiş, ama paltoyu alınca, onun için çok değerli olduğunu söyledi.” Boris arkasına bir göz atıp annesine döndü tekrar. “Paltoyu çok beğendiğini söyledi.”</p>

    <p>“Başka bir şey demedi mi? Ne bileyim... üstüne iyi olmuş mu? Rengini beğenmiş mi?”</p>

    <p>O anda Sophie’yi seyretmekte olduğumdan, Boris’in ne yaptığım göremedim. Bana dikkati çekecek bir şey yapmamış, annesine vereceği cevabı düşünürken öylece durmuş gibi geldi. Ama Sophie ansızın bağırdı:</p>

    <p>“Niye öyle yapıyorsun?”</p>

    <p>Çocuk hayretler içinde bakakaldı.</p>

    <p>“Niye öyle yapıyorsun? Biliyorsun ne dediğimi. Böyle! Böyle!” Boris’i omuzlarından tutup sertçe sarsmaya koyuldu. “Tıpkı büyükbabası!” dedi bana dönerek. “Onu taklit ediyor!” Sonra korkuyla bakmakta olan taşıyıcılara döndü: “Büyükbabasını! Onu taklit ediyor. Şu omuz hareketini görüyor musunuz? Ne kadar da memnun kendinden! Görüyor musunuz? Aynı büyükbabası!” Boris’e dik dik bakarak sarsmaya devam etti. “Ya, pek matah sanıyorsun kendini, öyle mi? Öyle mi?”</p>

    <p>Boris kendini kurtarıp sendeleyerek geriye doğru birkaç adım attı.</p>

    <p>“Gördün mü?” diye sordu Sophie bana. “Hep yapıyor bunu. Tıpkı büyükbabası gibi.”</p>

    <p>Boris bizden birkaç adım daha uzaklaştı. Sonra eğilip yerden yanında getirdiği siyah doktor çantasını aldı ve korunmak istercesine göğsüne siper etti. Gözyaşlarına boğulacağını sandım, ama son anda kendini toparlamayı başardı.</p>

    <p>“Merak etme...” diye söze başladı, sonra sustu. Siyah çantayı biraz daha kaldırdı. “Merak etme. Ben... ben...” Vazgeçip etrafına bakındı. Yandaki odanın kapısı çok yakınındaydı; çocuk hemen dönüp kapıdan içeri girdi ve arkasından çarptı.</p>

    <p>“Sen delirdin mi?” dedim Sophie’ye. “Çocuk zaten allak bullak oldu.”</p>

    <p>Sophie birkaç saniye sustu. Sonra içini çekip Boris’in girdiği odanın önüne gitti. Kapıyı tıklatıp içeri girdi.</p>

    <p>Boris’in bir şey söylediğini duydum, ama Sophie kapıyı açık bırakmış olduğu halde kelimeleri seçemedim.</p>

    <p>Sophie’nin, “Özür dilerim,” diye cevap verdiğini duydum; “niyetim o değildi.”</p>

    <p>Boris yine duyamadığım bir şey söyledi.</p>

    <p>“Hayır, hayır, önemli değil,” dedi Sophie şefkatle. “Sen harikaydın.” Biraz duraksadıktan sonra devam etti: “Benim şimdi gidip büyükbabanla konuşmam gerekiyor. Gitmem lazım.”</p>

    <p>Boris yine bir şey söyledi.</p>

    <p>“Peki, tamam,” dedi Sophie. “Gelip senin yanında beklemesini söyleyeceğim ona.”</p>

    <p>Çocuk uzun uzun bir şeyler söyledi.</p>

    <p>“Hayır, yapmaz,” diye araya girdi Sophie bir süre sonra. “İyi davranacak sana. Hayır, söz veriyorum. İyi davranacak. Gelmesini söyleyeceğim. Ama benim şimdi büyükbabanla konuşmam lazım. Doktor gelmeden.”</p>

    <p>Sophie odadan çıkıp kapıyı kapadı. Sonra yanıma iyice yaklaşıp çok alçak sesle konuştu:</p>

    <p>“Lütfen içeri girip onunla birlikte bekle. Çok üzgün. Benim gidip babamla konuşmam lazım.” Sonra, ben hareket etmeye fırsat bulamadan bir elini koluma koyup, “Lütfen sıcak davran ona,” dedi. “Eskisi gibi. O kadar özlüyor ki.”</p>

    <p>“Kusura bakma ama, neden söz ettiğini anlamadım. Üzgün olmasının sebebi senin...”</p>

    <p>“Lütfen,” dedi Sophie, “belki benim yüzümden oldu her şey, ama şimdi bir son verelim ne olur. Lütfen gir otur yanında.”</p>

    <p>“Tabii otururum yanında,” dedim soğuk bir tavırla. “Niye oturmayayım? Sen babanın yanına git. Bütün bu konuşmaları duymuştur zaten.”</p>

    <p>Boris’in yerleştiği odaya girdiğimde, koridor boyunca gördüğüm diğer soyunma odalarından hiçbirine benzemediğini görüp şaşırdım. Soyunma odasından çok dershaneye benziyordu; düzenli sıralar halinde yerleştirilmiş küçük sıralar, önde de büyük bir karatahta vardı. Geniş bir odaydı, içerisi çok az aydınlatılmıştı, her yanda koyu gölgeler vardı. Boris arkalarda bir sıraya oturmuştu; ben içeri girdiğimde başını kaldırıp baktı. Ona bir şey söylemeyip etrafıma bakındım.</p>

    <p>Karatahtada çarpıcı bir karalama vardı, acaba Boris mi yaptı diye geçti aklımdan. Sonra, boş sıraların arasında dolaşmaya devam ederek duvarlara asılı çizim ve haritalara bakarken Boris derin bir iç çekti. Ona baktığımda siyah çantasını kucağına koymuş, içinden bir şey çıkarmaya çabaladığını gördüm. Sonunda büyük bir kitap çıkarıp önündeki sıraya koydu.</p>

    <p>Sırtımı dönüp odada dolaşmaya devam ettim. Ona tekrar baktığımda hayran hayran kitabın sayfalarını çeviriyordu; yine tamirat el kitabına baktığını anladım. Epeyce sinirlenerek kimyasal çözücülerin yanlış kullanımından kaynaklanabilecek tehlikelere ilişkin uyarı afişine baktım. Sonra arkamda Boris’in sesini duydum:</p>

    <p>“Bu kitap çok hoşuma gidiyor. Her şeyi gösteriyor.”</p>

    <p>Bunu kendi kendine konuşur gibi söylemeye çalışmıştı, ama ben onun oturduğu yerden epey uzaklaşmış olduğumdan, doğal olmayan, yüksek bir sesle konuşmak zorunda kalmıştı. Cevap vermemeyi uygun buldum ve odada dolaşmaya devam ettim.</p>

    <p>Boris bir süre sonra yine derin bir iç çekti.</p>

    <p>“Annemin sinirleri altüst oluyor bazen,” dedi.</p>

    <p>Yine doğrudan bana hitap ettiğini gösteren bir işaret olmadığından, ben de cevap vermedim. Zaten bir süre sonra ona döndüğümde kitaba dalmış gibiydi. Odanın diğer köşesine gittim; duvara “Kayıp Eşyalar” başlığı taşıyan iri bir kâğıt asılmıştı. Farklı el yazılarıyla uzun bir liste oluşturulmuştu; birinci sütunda tarih, ikincisinde kayıp eşya, üçüncüsünde de kaybeden kişinin adı yazılıydı. Nedense bu listeyi eğlenceli bulup bir süre inceledim. Listenin başındaki maddeler ciddi gibiydi –kayıp dolmakalem, kayıp satranç taşı, kayıp cüzdan. Sonra, listenin aşağı yukarı ortasından itibaren, dalga geçilmeye başlamıştı. Biri “Üç milyon ABD doları” kaybettiğini ileri sürüyordu. “Cengiz Han”, “Asya kıtası”nı kaybettiğini yazmıştı.</p>

    <p>Boris arkamdan, “Bu kitap çok hoşuma gidiyor,” dedi. “Her şeyi gösteriyor.”</p>

    <p>Ansızın sabrım taştı; Boris’in yanına seğirtip elimi sıranın üstüne vurdum.</p>

    <p>“Bana bak, niye bu kitabı okuyup duruyorsun?” diye sordum. “Annen sana ne söyledi bu kitapla ilgili? Harika bir armağan olduğunu söyledi mutlaka. Değildi ama. Öyle demedi mi? Harika bir armağan olduğunu söylemedi mi? Özene bezene senin için seçtiğimi söylemedi mi? Baksana şuna! Baksana!” –kitabı elinden çekmeye çalıştım, ama o sıkı sıkı tutup kollarıyla sıraya bastırdı– “Birilerinin atacağı, işe yaramaz, eski bir el kitabı. Böyle bir kitap sana herhangi bir şeyi öğretebilir mi sanıyorsun?”</p>

    <p>Hâlâ kitabı çekip almaya çalışıyordum, ama Boris artık sıranın üstüne kapanmış, gövdesiyle koruyordu kitabı. Bütün bu süre boyunca, sinir bozucu suskunluğunu da koruyordu. Kitabı bir daha vermemek üzere çekip almaya kararlı, tekrar çekiştirdim.</p>

    <p>“Dinle beni, işe yaramaz bir armağan bu. Hiçbir işe yaramaz. Düşünerek de alınmadı, sevgiyle de. Laf olsun diye alındı, her sayfasından belli. Ama sen onu benim armağan ettiğim harika bir şey sanıyorsun! Ver onu bana, ver diyorum!”</p>

    <p>Boris, belki el kitabının yırtılacağından korkarak, ansızın kollarını havaya kaldırınca, tek kapağından tuttuğum kitap havada asılı kaldı. Boris’ten hâlâ ses çıkmıyordu; aptalca feveranım yüzünden biraz utandım. Elimdeki kitaba baktım, sonra odanın karşı köşesine fırlattım. Bir sıraya çarpıp gölgelerin arasında bir yere düştü. Aynı anda sakinleştim ve derin bir nefes aldım. Boris’e tekrar baktığımda dimdik oturmuş, kitabın düştüğü yere doğru bakıyordu. Sonra ayağa kalktı ve aceleyle kitabı almaya gitti. Ama daha yarı yoldayken koridordan Sophie’nin telaşlı sesi duyuldu:</p>

    <p>“Boris, bir saniye gelsene. Bir saniye.”</p>

    <p>Boris tereddüt etti, tekrar el kitabının düştüğü yere baktı, sonra odadan çıktı.</p>

    <p>“Boris,” dediğini duydum Sophie’nin dışarıda, “git sor bakalım büyükbabana, kendini nasıl hissediyormuş. Paltoyu düzeltmemi istiyor muymuş diye sor. Alttaki düğmeleri değiştirmek gerekebilir. Köprünün üstünde uzun süre durursa rüzgârda açılabilir. Git sor bakalım, ama uzun uzun konuşup oyalanma içeride. Sor, hemen çık.”</p>

    <p>Ben koridora çıktığımda Boris Gustav’ın soyunma odasına girmişti bile; karşımda tanıdık bir görüntü buldum: Sophie gözleri kapıya dikili, olduğu yerde gergin duruyor, biraz arkadaki taşıyıcılar, endişeli ifadelerle onu seyrediyorlardı. Ancak Sophie’nin çehresinde daha önce fark etmediğim mahzun bir ifade vardı; ansızın içimden bir şefkat duygusu yükseldi. Yanına gidip omuzlarına sarıldım.</p>

    <p>“Hepimiz için zor dakikalar bunlar,” dedim tatlılıkla. “Çok zor dakikalar.”</p>

    <p>Ona biraz daha sıkı sarılmaya yeltendim, ama o birden silkinip kurtuldu ve kapıya bakmaya devam etti. Bu ters tepkiye şaşırıp öfkeyle konuştum:</p>

    <p>“Böyle zamanlarda birbirimize destek olmamız gerekir.”</p>

    <p>Sophie cevap vermedi; sonra Boris tekrar soyunma odasından koridora çıktı.</p>

    <p>“Büyükbabam paltonun tam istediği gibi olduğunu söylüyor, paltoyu annen verdiği için daha da çok beğendim diyor.”</p>

    <p>Sophie sabırsızlığını ifade eden bir ünlemin ardından sordu: “Peki ama düzeltmemi istiyor mu? Niye söylemiyor? Doktor birazdan burada olacak.”</p>

    <p>“Diyor ki... diyor ki paltoya bayılmış. Çok sevmiş.”</p>

    <p>“Alttaki düğmeleri sor. Rüzgârda köprüde dikilip duracaksa boydan boya iliklenmesi gerekir.”</p>

    <p>Boris bir an düşündü, sonra başını sallayıp tekrar soyunma odasına girdi.</p>

    <p>“Bak,” dedim Sophie’ye, “sen benim şu anda ne kadar büyük baskı altında olduğumun farkında değilsin galiba. Az sonra sahneye çıkacağımın farkında mısın? Bu toplumun geleceğine ilişkin karmaşık soruları cevaplandırmam gerekecek. Elektronik sayı tabelası olacak. Bunun ne demek olduğunu anlayabiliyor musun? Sen tutmuş düğmeye kafa yoruyorsun. Benim ne büyük baskı altında olduğumu biliyor musun?”</p>

    <p>Sophie dertli bir ifadeyle bana döndü, bir şey söyleyecekken Boris tekrar kapıda belirdi. Bu sefer büyük bir ciddiyetle annesinin yüzüne baktı, ama bir şey demedi.</p>

    <p>“Ee, ne diyor?” diye sordu Sophie.</p>

    <p>“Paltoyu çok sevmiş. Annenin küçükken bir paltosu vardı, onu hatırlattı bana, dedi. Rengi benziyormuş. Annenin o paltosunun üstünde bir de ayı resmi vardı, dedi.”</p>

    <p>“Düzeltmem gerekiyor mu?! Niye doğrudan bir cevap vermiyor? Doktor az sonra gelecek!”</p>

    <p>“Anlamıyorsun galiba,” dedim araya girerek. “İnsanlar bana güveniyor. Elektronik sayı tabelası filan olacak. Her cevaptan sonra sahnenin ön tarafına gelmemi istiyorlar. Ne büyük bir baskı bu biliyor musun...”</p>

    <p>Gustav’ın seslendiğini duyup sözümü kestim. Boris derhal dönüp soyunma odasına döndü; bana oldukça uzun gelen bir süre boyunca Sophie’yle birlikte durup Boris’in dönmesini bekledik. Nihayet geldiğinde çocuk ikimize de bakmadan yanımızdan geçti ve taşıyıcıların karşısında durdu.</p>

    <p>“Beyler, buyrun.” Eliyle buyur edercesine bir hareket yaptı. “Büyükbabam hepinizin içeri girmesini rica ediyor. Hepinizle birlikte olmak istiyor şimdi.”</p>

    <p>Boris önden yürümeye başladı, taşıyıcılar da kısa bir tereddütten sonra hevesle onu izlediler. Tek tek yanımızdan geçerlerken bazıları Sophie’ye beceriksizce bir şeyler mırıldandı.</p>

    <p>Sonuncusu da içeri girdikten sonra başımı uzatıp içeri baktım, ama taşıyıcılar kapının önünde toplaşmış olduğundan Gustav’ı göremedim. Üç dört kişi bir ağızdan konuşuyordu; tam biraz yaklaşacakken Sophie ansızın beni iterek geçti ve odaya girdi. Epey bir hareket oldu, sesler kesildi.</p>

    <p>Kapının eşiğine geldim. Taşıyıcılar Sophie’ye yol açmak üzere iki sıra oluşturduğundan, şimdi şiltesinin üstünde yatan Gustav’ı rahatça görebiliyordum. Kahverengi palto önceden hatırladığım gri battaniyenin üstüne serilmişti. Yastığı yoktu, başını kaldıracak gücü olmadığı da belliydi, ama gözlerinde şefkatli bir tebessüm ifadesiyle kızına bakıyordu.</p>

    <p>Sophie Gustav’ın yattığı yerden iki üç adım ötede durmuştu. Sırtı bana dönüktü, yüz ifadesini göremiyordum, ama anlaşılan gözlerini dikmiş bakıyordu. Sonra, birkaç saniyelik sessizliğin ardından Sophie konuştu:</p>

    <p>“Okula geldiğin günü hatırlıyor musun? Yüzme malzemelerimi getirdiğin günü? Ben evde unutmuştum, bütün sabah içim içimi yemişti, ne yapacağını düşünmüştüm, sonra sen mavi spor çantasıyla çıkagelmiştin, hani sapı ipten olan çantayla, doğrudan sınıfa girmiştin. Hatırlıyor musun baba?”</p>

    <p>“Artık bu paltoyla hiç üşümeyeceğim,” dedi Gustav. “Tam ihtiyacım olan şey.”</p>

    <p>“Yarım saatlik iznin vardı sadece, otelden okula koşmuştun. Elinde mavi spor çantasıyla doğrudan sınıfa daldın.”</p>

    <p>“Seninle hep gurur duydum.”</p>

    <p>“Bütün sabah içim içimi yemişti. Ne yapacağım şimdi diye düşünüyordum.”</p>

    <p>“Çok güzel bir palto bu. Şu yakaya bak. Şurası da hakiki deri.”</p>

    <p>“Pardon,” dedi yakınımda bir ses; dönüp baktığımda, gözlüklü genç bir adamın elinde doktor çantasıyla yanımdan geçmeye çalıştığını gördüm. Hemen arkasında Macar Kafe’den hatırladığım bir taşıyıcı vardı. İçeriye girdiler; genç doktor hemen Gustav’ın yanına gidip diz çöktü ve muayene etmeye başladı.</p>

    <p>Sophie sessizce doktoru seyrediyordu. Sonra, artık babasının başkasıyla ilgilenmek durumunda olduğunu kabullenircesine birkaç adım geri çekildi. Boris yürüyüp onun yanına geldi; bir an ikisi neredeyse birbirlerine değecek kadar yakın, öylece durdular, ama Sophie çocuğun varlığını fark etmemiş gibiydi; doktorun kamburlaşmış sırtına bakmaya devam ediyordu.</p>

    <p>Tam o anda, konserden önce yapılması gereken onca şeyi tekrar hatırladım; doktor da gelmiş olduğuna göre, sessizce ayrılmak için bunun uygun bir an olduğunu düşündüm. Sessizce koridora çıktım tekrar ve Hoffman’ı aramak üzere yürümeye başlarken, arkamda bir ses işittim, kolumun sertçe çekildiğini hissettim.</p>

    <p>“Nereye gittiğini sanıyorsun sen?” diye sordu Sophie, öfkeli bir fısıltıyla.</p>

    <p>“Özür dilerim ama, belli ki sen anlayamıyorsun. Benim şu anda yapmam gereken o kadar çok şey var ki. Elektronik sayı tabelası filan olacak. O kadar çok şey bana bağlı ki.” Bunları söylerken bir yandan da kolumu kurtarmaya çalışıyordum.</p>

    <p>“Ama Boris’in sana ihtiyacı var. İkimizin de sana ihtiyacı var.”</p>

    <p>“Senin hiçbir şeyden haberin yok besbelli! Annemle babam, anlamıyor musun? Annemle babam gelmek üzereler! Yapılacak bin türlü işim var! Kafan almıyor, anlayamıyorsun!” Sonunda kolumu kurtarmayı başardım. Aceleyle uzaklaşırken, uzlaşmacı bir tonda, “Tekrar döneceğim,” diye seslendim. “En kısa zamanda dönmeye çalışacağım.”</p>
  </div>
</body>
</html>
