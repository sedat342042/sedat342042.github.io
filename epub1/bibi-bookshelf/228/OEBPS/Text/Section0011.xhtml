<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Avunamayanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">5</h2>

    <p>Sessizliğin ortasında, sokak lambasının altında birkaç dakika durduk. Sonunda Boris’e sarılıp, “Üşümüş olmalısın,” dedim.</p>

    <p>Bana sokulup yaslandı ama bir şey demedi, başımı eğip ona baktığımda, karanlık sokağa düşünceli bir edayla baktığını gördüm. Uzaklarda bir yerlerde bir köpek havlamaya başladı, sonra sustu. Bir süre öyle durduktan sonra konuştum:</p>

    <p>“Boris, kusura bakma. Daha iyi ayarlamalıydım her şeyi. Özür dilerim.”</p>

    <p>Çocuk bir süre sessizliğini korudu. Sonra, “Merak etme,” dedi. “Otobüs birazdan gelir.”</p>

    <p>Küçük meydanın karşı tarafında, dükkânların önünde sis bulutu ağır ağır hareket ediyordu.</p>

    <p>“Otobüsün geleceğinden emin değilim Boris,” dedim sonunda.</p>

    <p>“Merak etme. Sabretmek gerek.”</p>

    <p>Birkaç dakika daha beklemeye devam ettik. Sonra ben bir kez daha, “Boris, otobüsün geleceğinden hiç emin değilim,” dedim.</p>

    <p>Çocuk bana dönüp bitkin bir tavırla içini çekti. “Endişelenme,” dedi. “Adamın dediğini duymadın mı? Beklemekten başka çare yok.”</p>

    <p>“Boris. Bazen olaylar beklediğimiz şekilde gelişmez. Birisi öyle olacağını söylemiş olsa bile.”</p>

    <p>Boris tekrar iç çekti. “Ama adam öyle dedi, değil mi? Zaten annem de bizi bekliyordur.”</p>

    <p>Ne diyeceğimi düşünürken bir öksürük sesiyle ikimiz de irkildik. Döndüğümde sokak lambasının ışığının hemen gerisinde, duran bir arabanın penceresinden dışarı sarkmış birini gördüm.</p>

    <p>“İyi akşamlar Mr. Ryder. Özür dilerim, ama buradan geçiyordum, sizi gördüm. Her şey yolunda mı?”</p>

    <p>Otomobile doğru bir iki adım attım ve otel müdürünün oğlu Stephan’ı tanıdım.</p>

    <p>“Evet, evet,” dedim. “Her şey yolunda, teşekkür ederim. Biz... şey, otobüs bekliyorduk.”</p>

    <p>“Sizi bırakayım isterseniz. Ben de bir yere gidiyordum, babam biraz nazik bir görev verdi bana. Hava bayağı soğuk. Atlasanıza arabaya.”</p>

    <p>Delikanlı inip ön ve arka kapıları açtı. Teşekkür ederek Boris’i arka koltuğa oturttum, kendim de öne geçtim. Aynı anda araba hareket etti.</p>

    <p>“Demek oğlunuz bu,” dedi Stephan, ıssız sokaklarda hızla yol alırken. “Onunla tanıştığıma sevindim, gerçi şu an bitkin görünüyor ama... Dinlensin azıcık. Başka zaman tokalaşırız.”</p>

    <p>Arkama döndüğümde Boris’in başını kolluğa yaslamış uykuya dalmak üzere olduğunu gördüm.</p>

    <p>“Evet, Mr. Ryder,” diye devam etti Stephan. “Herhalde otele dönüyorsunuz.”</p>

    <p>“Aslında Boris’le birlikte birinin evine gidiyorduk. Kent merkezinde. Ortaçağ kilisesinin yakınında.”</p>

    <p>“Ortaçağ kilisesi mi? Hımm.”</p>

    <p>“Sorun olur mu?”</p>

    <p>“Yok canım. Hiç sorun değil.” Stephan dar bir köşeyi dönüp bir başka karanlık, dar sokağa girdi. “Yalnız dediğim gibi, ben de birini ziyarete gidiyordum. Randevumuz vardı. Bir düşüneyim...”</p>

    <p>“Acil bir randevu mu?”</p>

    <p>“Aslında öyle Mr. Ryder. Mr. Brodsky’yle ilgili bir konu. Hatta kritik bir mesele. Şey... Acaba affınıza sığınarak Boris’le ikinizi birkaç dakika bekletip meseleyi halletsem, sonra da sizi istediğiniz yere götürsem, olabilir mi?”</p>

    <p>“Elbette önce işinizi halletmeniz gerekir. Ama fazla gecikmezseniz sevinirim. Boris henüz akşam yemeğini yemedi de.”</p>

    <p>“Elimden geldiğince hızlı hallederim Mr. Ryder. Keşke derhal götürebilsem sizi, ama gecikmeyi göze alamam. Dediğim gibi, çetrefilli bir mesele...”</p>

    <p>“Elbette, önce onu halledin. Memnuniyetle bekleriz.”</p>

    <p>“Mümkün olduğunca hızlı halletmeye çalışacağım. Gerçi doğruyu söylemek gerekirse, fazla aceleye getirmem de mümkün görünmüyor. Aslında bu, normalde babamın ya da beylerden birinin bizzat ele alacağı konulardan, ama Miss Collins’in bana öteden beri zaafı vardır...” Delikanlı utanarak ansızın sustu. Sonra ekledi: “Fazla uzatmamaya çalışacağım.”</p>

    <p>O sırada daha medeni bir semtten geçmekteydik, kent merkezine daha yakın olduğumuzu tahmin ettim. Sokaklar çok daha iyi aydınlatılmıştı, yanımızdan bir tramvay hattının geçtiği dikkatimi çekti. Tek tük kapalı kafe ve restoranlar olmakla birlikte semtin büyük bölümü azametli apartmanlardan oluşuyordu. Pencerelerin hepsi karanlıktı, kilometreler boyunca sessizliği bölen tek şey bizim otomobilimizdi. Stephan Hoffman birkaç dakika boyunca konuşmadan sürdü arabayı. Sonra birdenbire, sanki bir süredir cesaretini toplamaya çalıyormuş gibi konuştu:</p>

    <p>“Mr. Ryder, münasebetsizlik ediyorum, farkındayım, ama otele dönmek istemediğinizden emin misiniz? Yani onca gazeteci sizi orada beklerken demek istiyorum.”</p>

    <p>“Gazeteci mi?” Dışarıya, karanlık geceye baktım. “Öyle ya. Gazeteciler.”</p>

    <p>“Umarım küstahlık ettiğimi düşünmüyorsunuzdur. Ama otelden çıkarken gördüm onları. Lobide kucaklarında dosyaları, evrak çantalarıyla oturmuş, sizinle tanışacakları için gergin görünüyorlardı. Dediğim gibi, bana düşmez aslında, siz doğal olarak her şeyi düşünmüşsünüzdür eminim.”</p>

    <p>“Elbette, elbette,” dedim usulca ve pencereden dışarı bakmaya devam ettim.</p>

    <p>Stephan, kuşkusuz daha fazla ısrar etmesinin doğru olmayacağını düşünerek sustu. Ama ben gazetecileri kafamdan atamadım ve birkaç saniye sonra buna benzer bir randevuyu belli belirsiz hatırlar gibi oldum. Delikanlının tarif ettiği, kucaklarında dosyalar ve evrak çantalarıyla oturan insanlar görüntüsü bir şeyler çağrıştırmıştı kesinlikle. Ama sonuç olarak programımda böyle bir madde olduğunu kesin olarak hatırlayamadığımdan meseleyi unutmaya karar verdim.</p>

    <p>“İşte geldik,” dedi Stephan. “Bir süre izninizi rica edeceğim. Lütfen rahatınıza bakın. Ben mümkün olduğunca çabuk dönmeye çalışacağım.”</p>

    <p>Büyük beyaz bir apartmanın önünde durmuştuk. Birkaç katlı apartmanın her katındaki siyah ferforje balkonlar binaya bir İspanyol havası katıyordu.</p>

    <p>Stephan arabadan indi, girişteki basamakları çıkışını izledim. Kamburunu çıkarıp zilleri inceledikten sonra birine bastı, sonra beklemeye koyuldu; gerginliği duruşundan belliydi. Birkaç saniye sonra giriş holünde bir ışık yandı.</p>

    <p>Kapı yaşlıca, gümüşi kır saçlı bir kadın tarafından açıldı. İnce ve narin görünüyordu; zarif bir edayla gülümseyerek Stephan’ı içeriye buyur etti. Kapı delikanlının ardından kapandı, ama arkama yaslandığımda, giriş kapısının yan tarafındaki ışıklı, dar camda ikisini de açıkça görebildiğimi fark ettim. Stephan ayaklarını paspasa silerek, “Böyle son dakikada haber verip geldiğim için özür dilerim,” diyordu.</p>

    <p>“Sana kaç kere söyledim Stephan,” dedi yaşlı kadın, “ne zaman istersen benimle konuşmaya gelebilirsin.”</p>

    <p>“Aslında, Miss Collins, bu sefer... Bu sefer her zamanki konuları konuşmaya gelmedim. Başka bir şey konuşmak istiyordum, Önemli bir konu. Babam kendi gelecekti, ama o kadar meşgul ki...”</p>

    <p>“Ya,” diye araya girdi kadın gülümseyerek, “demek babanın verdiği bir görev daha. Hâlâ bütün pis işleri sana yaptırıyor.”</p>

    <p>Şakalaşır tonda konuşmuştu, ama Stephan belli ki fark edememişti.</p>

    <p>“Hayır, katiyen,” diye cevap verdi safça. “Aksine, bu özellikle hassas ve zor bir görev. Babam görevi bana verdiğinde seve seve kabul ettim...”</p>

    <p>“Demek artık görev oldum! Üstelik de hassas ve zor bir görev!”</p>

    <p>“Yo, hayır. Yani...” Kafası karışan Stephan duraksadı.</p>

    <p>Yaşlı kadın Stephan’a yeterince takılmış olduğuna hükmetti belli ki. “Pekâlâ,” dedi, “gel içeri girip şu meseleyi doğru dürüst, bir kadeh şeri eşliğinde tartışalım.”</p>

    <p>“Çok naziksiniz Miss Collins. Ama fazla kalamayacağım. Arabada bekliyorlar.” Bizi işaret etti, ama yaşlı kadın kapıyı açmaktaydı.</p>

    <p>Stephan’ı küçük, derli toplu bir oturma odasından geçirip ikinci bir kapıdan loş bir koridora soktu, koridorun her iki duvarında küçük, çerçevelenmiş suluboya resimler asılıydı. Koridor Miss Collins’in salonuna açılıyordu, binanın arka tarafına bakan geniş bir L-salon. Salonda loş, yumuşak bir ışık yanıyordu, ilk bakışta eski moda, pahalı ve zarif döşenmiş bir odaydı. Ne var ki daha yakından incelediğimde, mobilyaların çoğunun enikonu yıpranmış olduğunu ve ilk anda antika zannettiğim eşyaların döküntü sayılabileceğini gördüm. Bir zamanlar şık olan kanepe ve koltuklar kırık dökük, uzun kadife perdeler solmuş, eprimişti. Stephan oraya sık sık gittiğini belli eden bir rahatlıkla oturdu, ama Miss Collins içki dolabında hazırlıklarını yaparken gergin görünüyordu. Yaşlı kadın sonunda Stephan’a bir kadeh uzatıp kendi de yanına oturduğunda, delikanlı pat diye, “Mr. Brodsky’yle ilgili,” dedi.</p>

    <p>“Ya?” dedi Miss Collins. “Tahmin etmiştim zaten.”</p>

    <p>“Miss Collins, bize yardım etmeyi düşünür müydünüz acaba? Daha doğrusu, <em>ona</em> yardım etmeyi...” Stephan gülerek sözlerine ara verdi ve başını çevirdi.</p>

    <p>Miss Collins düşünceli bir tavırla başını yana eğdi. Sonra sordu: “Leo’ya yardım etmemi mi istiyorsunuz?”</p>

    <p>“Yanlış anlamayın, sizin tatsız ya da... üzücü bulacağınız bir şey yapmanızı istemiyoruz. Babam duygularınızı anlıyor kesinlikle.” Tekrar güldü hafifçe. “Ama sizin yardımınız, Mr. Brodsky’nin şu andaki... gelişmesinde can alıcı bir rol oynayabilir.”</p>

    <p>“Ya?” Miss Collins başını salladı ve bunu düşünürmüş gibi göründü. Sonra, “Bu söylediklerinden, babanın Leo konusunda ancak sınırlı bir başarı elde edebildiği sonucunu çıkarabilir miyim Stephan?” dedi.</p>

    <p>Sesi her zamankinden de şakacı bir tonda çıkmış gibi gelmişti bana, ama Stephan yine fark edemedi.</p>

    <p>“Hayır, katiyen!” dedi terslenerek. “Aksine, babam inanılmaz adımlar attı, müthiş yol aldı! Kolay olmadı, ama babam hayran olunacak bir sebat gösterdi; babamın meseleleri nasıl ele aldığını bilenler bile hayran kaldı.”</p>

    <p>“Belki yeterince sebat gösterememiştir.”</p>

    <p>“Miss Collins, tahmin edemezsiniz! Hayal bile edemezsiniz! Bazı günler otelde o kadar yoruluyordu ki, eve döndüğünde doğrudan yatmaya gidiyordu. Annemin aşağı inip şikâyet ettiği günler oldu; odalarına çıktığımda babamın yatağa sırtüstü, boylu boyunca serilmiş horul horul uyuduğunu görüyordum. Bildiğiniz gibi babamın yan yatarak uyuması yıllardır kesin kural olmuştur; yoksa feci horluyor; annem onu o halde bulduğunda ne kadar kızdığını tahmin edebilirsiniz. Genellikle babamı uyandırmak benim için en zor iştir, ama mecburen uyandırıyordum, çünkü dediğim gibi, aksi takdirde annem yatak odasına girmeyi reddediyordu. Ateş püsküren bakışlarıyla koridorda bekliyor, ben babamı uyandırıp giysilerini çıkardıktan, bornozunu giydirip banyoya soktuktan sonra giriyordu ancak. Söylemek istediğim şu: Bu kadar yorgun olduğunda bile, bazen telefon çalıyor, otel çalışanlarından biri Mr. Brodsky’nin sınırda olduğunu, içki versinler diye ısrar ettiğini söylüyordu ve biliyor musunuz, babam bir yerlerden bir enerji buluyordu o zaman. Kendini toparlıyor, o mutat bakış gözlerine yerleşiyor, giyinip karanlık geceye çıkıyor, bazen saatler sonra dönüyordu. Mr. Brodsky’yi iyileştireceğini söyledi bir kez; bütün gücünü harcıyor, sözünü yerine getirmek için gücünü son damlasına kadar kullanıyor.”</p>

    <p>“Takdir edilecek bir tutum. Ama tam olarak ne kadar başarılı oldu?”</p>

    <p>“Emin olun Miss Collins, inanılmaz bir ilerleme kaydedildi. Yakın zamanda Mr. Brodsky’yi gören herkes aynı şeyi söylüyor. Gözleri artık çok daha anlamlı bakıyor. Yorumları da gün günden anlamlı olmaya başladı. Ama hepsinden önemlisi, yeteneği, Mr. Brodsky’nin müthiş yeteneği kuşkuya yer bırakmayacak şekilde yine kendini gösteriyor. Doğrusu provalar son derece olumlu. Orkestranın gönlünü kesinlikle fethetti. Konser salonunda prova yapmadığı zaman da kendi başına çalışıyor. Otelde dolaşırken piyano sesleri duyuyorsunuz ara sıra. Babam o piyanonun sesini duyduğunda o kadar morali yükseliyor ki, uykusundan feragat etmeye hazır olduğu anlaşılıyor.”</p>

    <p>Delikanlı ara verip Miss Collins’e baktı. Kısa bir süre, Miss Collins de başka bir dünyadaymışçasına, o da uzaktaki bir piyanonun notalarını yakalamak istermiş gibi başını bir yana eğip durdu. Sonra dudaklarında yine tatlı bir gülümseme belirdi ve Stephan’a baktı.</p>

    <p>“Benim duyduğuma göre,” dedi, “baban otelin büyük salonuna, piyanonun başına oturtuyormuş onu, manken gibi oturtuyormuş, Leo da saatler boyunca taburenin üstünde tek bir tuşa basmadan sallanıyormuş.”</p>

    <p>“Miss Collins, haksızlık ediyorsunuz! İlk günlerde bu tür durumlar olmuştur belki, ama şu anda durum çok farklı. Ayrıca bazen orada sessizce otursa bile, bu hiçbir şey yapmadığı anlamına gelmez, bunu unutmamak gerekir. Sessizlik pekâlâ en derin düşüncelerin oluşmakta olduğuna, en derinlerdeki enerjinin toparlandığına işaret edebilir. Gerçekten de geçen gün babam özellikle uzun süren bir sessizliğin ardından salona girmiş ve Mr. Brodsky’yi gözleri piyanonun tuşlarına dikili halde bulmuş. Bir süre sonra başını kaldırıp babama bakmış ve, ‘Kemanların sert olmaları gerekiyor. Sert çalmaları gerekiyor,’ demiş. Öyle demiş. Belki sessizdi, ama kafasının içinde bir müzik deryası vardı. Perşembe akşamı bizlere neler sergileyeceğini düşündükçe içim içime sığmıyor. Yeter ki şu anda tökezlemesin.”</p>

    <p>“Ama Stephan, bir şekilde yardım etmemi istediğini söylemiştin.”</p>

    <p>Giderek coşan delikanlı kendini toparladı.</p>

    <p>“Aslında evet,” dedi. “Bu akşam onu konuşmaya geldim buraya. Dediğim gibi, Mr. Brodsky hızla eski melekelerine kavuşmakta. Doğal olarak, müthiş yeteneklerinin yanı sıra başka şeyler de su yüzüne çıkmaya başladı. Daha önce kendisini pek iyi tanımayanlarımız için bir ifşaat gibi adeta. Son günlerde o kadar konuşkan, o kadar cana yakın ki. Her neyse, konuya dönecek olursam, diğer şeylerle birlikte hatırlamaya da başladı. Açıkça söyleyeyim: Sizden söz ediyor. Sürekli sizi düşünüyor, sizden bahsediyor. Daha dün gece, sırf örnek olsun diye söylüyorum –utanç verici bir durum ama söyleyeceğim– dün gece ağlamaya başladı, gözyaşları dinmek bilmiyordu. Ağladıkça ağlıyor, size olan bütün duygularını açığa vuruyordu. Bu üçüncü ya da dördüncü defa oluyordu, ama dün geceki en aşırıydı. Saat gece yarısına geliyordu, Mr. Brodsky büyük salondan hâlâ çıkmamıştı; babam da kapıya gidip dinledi ve içeride hıçkıra hıçkıra ağladığını duydu. Bunun üzerine içeri girdiğinde salonu karanlığa gömülmüş, Mr. Brodsky’yi de piyanonun başında eğilmiş ağlar halde buldu. Yukarıda boş bir süit vardı, babam da onu yukarı çıkarıp mutfaktan Mr. Brodsky’nin en sevdiği çorbaları istedi –çorbadan başka şey yemiyor– portakal suları, meşrubatlar içirdi, ama açıkçası dün gece çok kritik anlar yaşandı. Babamın dediğine göre meyve sularına saldırıyormuş. Babam orada olmasaydı, büyük bir ihtimalle şu aşamada bile pes ederdi. Bütün bu süre boyunca hep sizden söz ediyormuş. Söylemek istediğim şu –hay aksi, fazla vaktim yok, arabada bekleyenler var– söylemek istediğim, kentimizin geleceği büyük ölçüde ona bağlıyken bu son etabı da başarıyla atlatması için ne lazımsa yapmamız lazım. Dr. Kaufmann babamla aynı fikirde, finişe bir adım kaldı. Durumun ne kadar kritik olduğunu anlıyorsunuz, değil mi?”</p>

    <p>Miss Collins aynı dalgın, hafif tebessümle Stephan’a bakmayı sürdürmekle birlikte bir şey söylemedi. Birkaç saniye sonra delikanlı devam etti:</p>

    <p>“Miss Collins, sözlerimin eski yaraları deşebileceğinin farkındayım. Mr. Brodsky’yle uzun yıllardır konuşmadığınızı da biliyorum...”</p>

    <p>“Tam da öyle sayılmaz aslında. Birkaç ay önce ben Volksgarten’da dolaşırken bağıra çağıra küfretti bana.”</p>

    <p>Stephan Miss Collins’in tonuna nasıl karşılık vereceğini bilemeyerek sıkıntıyla güldü. Sonra içtenlikle devam etti: “Miss Collins, kimse sizden onunla uzun süreli bir temasa geçmenizi istemiyor. Kesinlikle. Geçmişin üzerine bir sünger çekmek istiyorsunuz. Babam da, diğer herkes de bunu biliyor. Sizden tek istediğimiz ufacık bir şey, ama ona öylesine moral verecek, yüreklendirecek ki onu. En azından önermemize itiraz etmezsiniz diye düşündük.”</p>

    <p>“Akşam yemeğine katılmayı kabul etmiştim zaten.”</p>

    <p>“Evet, elbette. Babam söyledi, minnettarız...”</p>

    <p>“Ancak doğrudan bir temas olmayacağına dair kesin şart da koştum...”</p>

    <p>“O konuda hiçbir şüpheniz olmasın. Akşam yemeği kesinleşti, evet. Aslında bizim ricamız başka bir şeydi Miss Collins, lütfedip dinlerseniz eğer. Yarın birkaç beyefendi –aralarında Mr. von Winterstein da var– Mr. Brodsky’yi hayvanat bahçesine götürecek. Meğer bunca yıldır hiç gitmemiş hayvanat bahçesine. Doğal olarak köpeğini götüremeyecekler, ama Mr. Brodsky onu bir iki saatliğine emin ellerde bırakmaya nihayet razı oldu. Bu gezintinin kendisini sakinleştirmeye yardımcı olacağı düşünüldü. Özellikle zürafaların sakinleştirici olabileceğini düşündük. Sadede geleyim: Beyefendiler acaba siz de hayvanat bahçesindeki gruba katılır mısınız diye düşündüler. Hatta ona bir çift laf da söyleyebilirsiniz belki. Grupla birlikte hareket etmeniz gerekmez, kendileriyle orada birkaç dakika görüşüp ona hoş bir şeyler söyleyebilirsiniz, bir iki yüreklendirici söz, o kadar etkileyici olur ki. Birkaç dakika konuşup ayrılabilirsiniz. Bu teklifi biraz düşünün lütfen Miss Collins. Pek çok şey buna bağlı olabilir.”</p>

    <p>Stephan konuşurken Miss Collins yerinden kalkıp ağır ağır şömineye doğru yürümüştü. Birkaç saniye boyunca hiç kıpırdamadan orada durdu; bir elini sanki tutunurmuş gibi şömine rafına dayamıştı. Nihayet Stephan’a döndüğünde gözlerinde yaşlar olduğunu gördüm.</p>

    <p>“Benim sorunum şu Stephan,” dedi: “Bir zamanlar onunla evliydim, evet, ama yıllardır onunla her karşılaştığımda bana bağıra çağıra hakaret ediyor. Dolayısıyla, ne tür bir sohbetten hoşlanacağını tahmin etmekte zorlanıyorum.”</p>

    <p>“Miss Collins, yemin ederim, şu anda o bambaşka bir adam. Son günlerde gayet kibar, medeni... hatırlıyorsunuzdur mutlaka. Bir düşünseniz, ne olur. O kadar çok şey buna bağlı ki.”</p>

    <p>Miss Collins düşünceli bir edayla şerisini yudumladı. Tam cevap vermek üzereyken, arka koltuktaki Boris’in kıpırdadığını işittim. Döndüğümde çocuğun bir süredir uyanık olduğunu anladım. Pencereden dışarı, sessiz, boş sokağa bakıyordu; yüzünde bir hüzün vardı. Bir şey söylemeye yeltenirken ona baktığımı fark etmiş olmalı ki, hareket etmeden, alçak sesle sordu:</p>

    <p>“Banyo döşemeyi biliyor musun?”</p>

    <p>“Banyo döşemeyi mi?”</p>

    <p>Boris derin bir iç çekti ve karanlığa bakmaya devam etti. Sonra, “Daha önce hiç yer karosu döşememiştim,” dedi. “O yüzden o kadar çok hata yaptım. Biri gösterseydi yapardım.”</p>

    <p>“Evet, yapardın, eminim. Yeni evdeki banyo mu bu?”</p>

    <p>“Biri gösterseydi, gayet iyi yapardım. O zaman annem memnun olurdu. Banyoyu severdi o zaman.”</p>

    <p>“Ya? Şu anda memnun değil mi yani?”</p>

    <p>Boris çok aptalca bir laf etmişim gibi baktı bana. Sonra müthiş alaylı bir tonda, “Banyoyu beğense niye ağlasın?” dedi.</p>

    <p>“Öyle ya, niye ağlasın? Demek banyoyla ilgili olarak ağlıyor. Acaba neden?”</p>

    <p>Boris tekrar pencereye döndü; arabaya giren alacalı ışıkta gözyaşlarına boğulmamak için kendini zor tuttuğunu gördüm. Son anda esneyip yumruklarıyla gözlerini ovuşturarak idare etmeyi başardı.</p>

    <p>“Bütün bunları zaman içinde halledeceğiz,” dedim. “Göreceksin.”</p>

    <p>“Birisi gösterse yapardım. O zaman ağlamazdı annem.”</p>

    <p>“Evet, eminim gayet iyi becerirdin. Ama yakında her şeyi halledeceğiz.”</p>

    <p>Koltuğumda doğrulup ön camdan dışarı baktım. Sokak boyunca tek bir ışıklı pencere yoktu. Bir süre sonra, “Boris,” dedim, “şimdi iyice düşünmemiz lazım. Dinliyor musun?”</p>

    <p>Arabanın arkası sessizdi.</p>

    <p>“Boris,” diye devam ettim, “bir karar vermemiz lazım. Daha önce annenin evine gitmeye niyetliydik, biliyorum. Ama artık çok geç oldu. Boris, dinliyor musun?”</p>

    <p>Başımı çevirip arkaya bir göz attım ve Boris’in hâlâ boş bakışlarla karanlığı seyretmekte olduğunu gördüm. Bir iki dakika daha sessizce oturduk. Sonra ben tekrar konuştum:</p>

    <p>“Saat çok geç oldu. Otele gidersek büyükbabanı görebiliriz. Seni görünce çok sevinecektir. Kendi başına bir odada yatabilirsin ya da tercih edersen, benim odama bir yatak eklerler senin için. Yukarıya güzel bir yemek söyleriz, sonra da yatar uyursun. Yarın sabah kalkıp kahvaltı eder, ne yapacağımıza karar veririz.</p>

    <p>Arkamda sessizlik devam ediyordu.</p>

    <p>“Daha iyi ayarlamalıydım her şeyi,” dedim. “Kusura bakma, ama... bu gece kafam dağınıktı. Yoğun bir gün geçirdim. Ama merak etme, yarın acısını çıkartırız. Yarın bir yığın şey yapabiliriz. İstersen eski eve gidip Dokuz Numara’yı alırız. Ne dersin?”</p>

    <p>Boris hâlâ cevap vermiyordu.</p>

    <p>“İkimiz de yorucu bir gün geçirdik. Ne diyorsun Boris?”</p>

    <p>“Otele gitsek iyi olur.”</p>

    <p>“Bence de en iyi fikir bu. Anlaştık öyleyse. Stephan dönünce fikir değiştirdiğimizi söyleriz ona.”</p>
  </div>
</body>
</html>
