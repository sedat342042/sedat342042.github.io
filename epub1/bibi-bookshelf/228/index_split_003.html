<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Carpik Evdeki Cesetler</title>
    <meta name="generator" content="pdftohtml 0.36"/>
    <meta name="author" content="parbo"/>
    <meta name="date" content="2006-09-07T12:25:41+00:00"/>
    <meta content="http://www.w3.org/1999/xhtml; charset=utf-8" http-equiv="Content-Type"/>
    <link href="stylesheet.css" type="text/css" rel="stylesheet"/>
    <style type="text/css">
		@page { margin-bottom: 5.000000pt; margin-top: 5.000000pt; }</style>
  </head>
  <body class="calibre">
<h2 class="calibre3" id="calibre_pb_2"><b class="calibre4">1 </b></h2>
<p class="calibre2">Sophia Leonides'le Mısır'da, savaşın sonlarına doğru tanıştım, Dışişleri Bakanlığı'na bağlı dairelerden birinde, oldukça önemli bir görevi vardı. Onunla önce iş gereği konuşuyordum. Fakat çok geçmeden gençliğine karşın bu düzeye yükselmesine neden olan çalışkanlık ve zekâsını takdir ettim. Sophia Leonides, o sıralarda yirmi iki yaşındaydı. </p>
<p class="calibre2">Olağanüstü güzel bir kızdı. Üstelik çok iyi çalışan bir beyni, pek hoşuma giden bir şaka anlayışı vardı. </p>
<p class="calibre2">Onunla çabucak dost olduk. Sophia'yla konuşmak, dertleşmek o kadar kolaydı ki, sık sık yemeğe, arada sırada dansa gidiyorduk. Çok hoş vakit geçirdiğimizi de söylemeliyim. </p>
<p class="calibre2">Bütün bunları biliyordum tabii. Fakat Avrupa'daki savaş sona ererken Doğu'ya atanınca, başka bir şeyin de farkına vardım. Sophia'yı seviyor, onunla evlenmek istiyordum... </p>
<p class="calibre2">Bunu onunla Shepheard's de yemek yerken anladım. Pek şaşırmadığımı söyleyeyim. Aksine bilinen bir gerçeği iyice görüyormuşum gibi bir duyguya kapıldım... </p>
<p class="calibre2">O zaman genç kıza yeni gözlerle baktım. Fakat karşımda yine uzun süreden beri tanıdığım Sophia vardı. </p>
<p class="calibre2">Gördüğüm her şey hoşuma gidiyordu. Alnını gururla çevreleyen, siyah saçları. Koyu mavi, parlak gözleri. İradeli bir insan olduğunu belirten köşeli çenesi. Biçimli burnu. Sophia'nın, iyi bir terzi tarafından dikildiği hemen anlaşılan açık gri tayyörü, bembeyaz bluzu da hoşuma gitti. </p>
<p class="calibre2">«.Tam İngiliz,» diye düşündüm. «Hiç kimse ondan, fazla İngiliz olamaz!» İşte aklımdan bunları geçirirken, birdenbire kendi kendime, «Acaba gerçekten göründüğü kadar İngiliz mi?» dedim. «Gerçek bir şey, sahnede gördüklerimiz kadar olağanüstü olabilir mi?» </p>
<p class="calibre2">Onunla, rahat konuşmamıza, bazı konulan tartışmamıza, hoşlandığımız ya da hoşlanmadığımız  şeylerden, arkadaşlarımız ve tanıdıklarımızdan sözetmemize karşın, Sophia'nın bana o zamana dek evi ve ailesi hakkında bir  şey söylememiş olduğunun farkındaydım. Onun benim hakkımda bilmediği yoktu. İnsanı dinlemesini iyi bilirdi Sophia. Bana gelince... Ben genç kız hakkında hiçbir şey öğrenememiştim. Belirsiz bir şekilde, onun da diğer kızlar gibi yetiştirilmiş olduğunu düşünmüştüm sanırım... O ana dek bunun farkına da varmamıştım. </p>
<p class="calibre2">Sophia, ne düşündüğümü sordu. </p>
<p class="calibre2">Doğruyu söyledim. «Seni.» </p>
<p class="calibre2">«Anlıyorum...» diye mırıldandı. Gerçekten de anlamış gibi bir hali vardı. </p>
<p class="calibre2">«Belki birkaç yıl birbirimizi görmeyeceğiz...» dedim. «İngiltere'ye ne zaman döneceğimi bilmiyorum. Fakat eğer dönersem, o zaman ilk iş gelip seni göreceğim... Ve benimle evlenip evlenmeyeceğini soracağım.» </p>
<p class="calibre2">Hiç etkilenmedi. Karşımda oturmuş, sakin sakin sigarasını içiyor, bana da bakmıyordu. </p>
<p class="calibre2">Birdenbire endişelendim. Belki de ne demek istediğimi anlamamıştı. </p>
<p class="calibre2">Öne doğru eğildim. «Dinle. Şu ara yapmak istemediğim bir tek şey var: sana evlenme teklif etmek. Çünkü işin sonu kötü olabilir. Beni reddedersin belki. O zaman ben de onurumu kurtarmak için gider, hiç hoşuma gitmeyen bir kadınla evlenirim... Reddetmediğini varsayalım... O zaman ne yapabiliriz? Evlenip, hemen ayrılır mıyız? Yoksa nişanlanıp, yıllarca bekler miyiz? Açıkçası bunu istemem... Başka biriyle tanışır, fakat bana 'sadık' </p>
<p class="calibre2">kalmak zorunda olduğunu düşünürsün. Herkesin, 'Çabuk olalım... Bugün geri gelmez...' diye düşündükleri bir devrede yaşıyoruz. Etrafımızda herkes evleniyor, boşanıyor, sevişiyor, ayrılıyor. Senin evine döndüğün zaman özgür olmanı, etrafına bakarak, o savaş sonrası Avrupa'sını bir yorumlamam ve neler istediğine karar vermeni arzu ediyorum. Seninle benim aramdaki duygu devamlı olmalıdır. Başka türlü bir evlilik istemem ben.» </p>
<p class="calibre2">Sophia, başını salladı. «Ben de öyle.» </p>
<p class="calibre2">«Diğer taraftan...» diye devam ettim. «Sana... şey... duygularımı açıklamak da hakkım.» </p>
<p class="calibre2">Mırıldandı. «Fakat romantik sözler söylemek niyetinde de değilsin...» </p>
<p class="calibre2">«Sevgilim... anlamıyor musun? Seni sevdiğimi söylemeye çalıştım...» </p>
<p class="calibre2">Beni susturdu. </p>
<p class="calibre2">«Anlıyorum, Charles. Bazı konuları kendince çözümlemen de hoşuma gidiyor. Geri döndüğün zaman, gelip beni görebilirsin. Tabii... hâlâ istiyorsan ve...» </p>
<p class="calibre2">Bu kez de onun sözünü ben kestim. </p>
<p class="calibre2">«Bundan hiç kuşkun olmasın!» </p>
<p class="calibre2">«Aksine... Her şeyde bir kuşku payı olmalı, Charles... Bazen beklenmeyen bir şey, planlarım alt üst edebilir... Evdeki pazar, çarşıya uymaz derler... Örneğin... sen benim hakkımda fazla bir şey bilmiyorsun, değil mi?» </p>
<p class="calibre2"/>
<p class="calibre2">«Senin İngiltere'de nerede oturduğunu bile bilmiyorum.» </p>
<p class="calibre2">«Swinly Dean'de oturuyorum...» </p>
<p class="calibre2">Londra'nın hemen dışındaki bu ünlü semtin adını duyunca hafifçe başımı salladım. Orada zengin maliyecilerin golf oynamaları için üç büyük alan olduğunu duymuştum. </p>
<p class="calibre2">Sophia, düşünceli düşünceli ekledi. «Küçük, çarpık bir evde...» Herhalde şaşırdığım yüzümden belli oluyordu. Hafifçe gülerek, bu sözleri meşhur bir çocuk şiirinden aldığını belirtmeye çalıştı. «'Ve hepsi küçük, çarpık bir evde otururlardı...' İşte bizim aile böyle. Hoş oturduğumuz ev küçük sayılmaz ya... Fakat gerçekten biraz çarpıktır. Yarısı ahşap, kuleli, sivri damlı bir yapı...» </p>
<p class="calibre2">«Ailen kalabalık mı? Ağabeylerin, kız kardeşlerin var mı?» </p>
<p class="calibre2">«Bir erkek ve bir kız kardeşim, annem, babam, amcam, yengem, büyükbabam, büyük teyzem ve üvey büyük annem var...» </p>
<p class="calibre2">Aklım karışmıştı, «Vay vay vay!» diye bağırdım. Bir kahkaha attı. </p>
<p class="calibre2">«Tabii normal olarak birlikte oturmuyoruz... Fakat savaş ve hava saldırıları hepimizin bir araya toplanmasına neden oldu. Yalnız...» Kaşlarını çattı, «...belki de aile manevi bakımdan daima büyükbabamın yönetimindeydi... Sanki onlar her zaman beraberdiler... Büyükbabam, ilginç bir tiptir... Artık seksenini geçti... </p>
<p class="calibre2">Bir kırk beş boyunda, ufacık tefecik bir ihtiyar. Fakat diğerleri onun yanında hemen sönükleşir.» </p>
<p class="calibre2">«Gerçekten ilginç bir insana benziyor...» dedim. </p>
<p class="calibre2">«Öyledir... Aristede Leonides...» Gözlerinde şakacı bir pırıltıyla ekledi. «Büyükbabam çok zengindir.» </p>
<p class="calibre2">«Savaş bittiği zaman ortada zengin kalacak mı acaba?» </p>
<p class="calibre2">Sophia, kesin bir tavırla, «Büyükbabamın servetine bir şey olmayacak,» diye cevap verdi. «'Zenginleri yolalım," diyenler ona bir şey yapamayacaklar. Asıl büyükbabam onları yolacak...» Bir an durdu. Sonra ekledi. </p>
<p class="calibre2">«Acaba ondan hoşlanacak mısınız?» </p>
<p class="calibre2">«Sen hoşlanıyor musun?» diye sordum. </p>
<p class="calibre2">Sophia, başını salladı. «Dünyada onun kadar bayıldığım insan yoktur.» </p>
<p class="calibre2"/>
</body>
</html>
