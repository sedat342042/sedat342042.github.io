<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Carpik Evdeki Cesetler</title>
    <meta name="generator" content="pdftohtml 0.36"/>
    <meta name="author" content="parbo"/>
    <meta name="date" content="2006-09-07T12:25:41+00:00"/>
    <meta content="http://www.w3.org/1999/xhtml; charset=utf-8" http-equiv="Content-Type"/>
    <link href="stylesheet.css" type="text/css" rel="stylesheet"/>
    <style type="text/css">
		@page { margin-bottom: 5.000000pt; margin-top: 5.000000pt; }</style>
  </head>
  <body class="calibre">
<h2 class="calibre3" id="calibre_pb_15"><b class="calibre4">14 </b></h2>
<p class="calibre2">Büyük salondan mırıltılar geliyordu. Kararsızlıkla durakladım. Fakat içeri girmedim. Ağır ağır koridordan ilerledim ve ani bir arzuya kapılarak, yeşil kumaş kaplı kapıyı ittim. </p>
<p class="calibre2">Arkadaki geçit karanlıktı. Birden bir kapı açıldı. O zaman ileride, büyük, ışıklı bir mutfak olduğunu gördüm. </p>
<p class="calibre2">Eşikte yaşlı bir kadın duruyordu. Oldukça şişman, ihtiyar bir kadın. Kalın beline beyaz, tertemiz bir önlük bağlamıştı. Gözüm ona ilişir ilişmez artık her şeyin düzeleceğini düşündüm. İyi dadılar insanda daima bu hissi uyandırırlar. Ben otuz beş yaşındayım. Fakat kadını görür görmez dördündeki bir çocuk gibi bütün endişe ve korkularımın uçtuğunu hissettim. </p>
<p class="calibre2">Bildiğime göre, dadı beni o zamana dek hiç görmemişti. </p>
<p class="calibre2">Fakat hemen, «Siz Mr. Charles'sınız değil mi?» diye sordu. «Mutfağa gelin de size çay vereyim...» </p>
<p class="calibre2">Girdiğim büyük, şirin ve insana adeta saadet veren bir mutfaktı. Ortadaki masanın başına geçip oturdum. </p>
<p class="calibre2">Dadı bana bir fincan çay ve iki de kurabiye getirdi. Bunları özenle bir tabağa koymuştu. Tekrar, sanki çocukluğuma dönmüşüm gibi bir hisse kapıldım. Her şey düzelecekti artık. Karanlık ve bilinmeyen şeylerin verdiği korkulardan kurtulmuştum. </p>
<p class="calibre2">Dadı, gülümsedi. «Miss Sophia, geldiğinize çok memnun olacak. Son zamanlarda da fazla heyecanlanmaya başladı.» Bu durumu hiç onaylamıyormuş gibi bir tavırla ekledi. «Hepsi de aynı haldeler zaten.» </p>
<p class="calibre2">Omzumun üzerinden baktım. </p>
<p class="calibre2">«Josephine, nerede? O da benimle gelmişti.» </p>
<p class="calibre2">Dadı, kaşlarını çattı. Yüzünde hoşnutsuz bir ifade belirmişti. </p>
<p class="calibre2">«Kapılardan, içerde konuşulanları dinliyor. Sonra da duyduklarını, yanında taşıdığı o gülünç deftere yazıyor. </p>
<p class="calibre2">Onun mektebe gitmesi... orada kendi yaşında çocuklarla oynaması gerekir. Bunu Miss Edith'e de söyledim. O da benim fikrimde. Fakat beyefendi onun evde okumasının daha iyi olacağına inanıyordu.» </p>
<p class="calibre2">Mırıldandım. «Herhalde Josephine'i çok seviyor?» </p>
<p class="calibre2">«Evet, efendim. Çok severdi... Beyefendi, hepsine de çok bağlıydı zaten.» </p>
<p class="calibre2">Hafif bir hayretle irkildim. Dadı Philip'in kızına karşı duyduğu sevgiden sözederken, sanki artık bu geride kalmış gibi bir tavır takınmıştı. Yaşlı kadın, yüzümdeki ifadeden ne düşündüğümü anlamıştı sanırım. Yanakları kızarıverdi. </p>
<p class="calibre2">«Beyefendi, dediğim zaman, Mr. Aristede Leonides'i kasdediyordum.» </p>
<p class="calibre2">Ben, bu sözlere cevap veremeden kapı çabucak açıldı ve Sophia içeri girdi. </p>
<p class="calibre2">«Oh, Charles...» dedi. Sonra da çabucak, «Ah, dadı,» diye ekledi. «Onun geldiğine o kadar seviniyorum ki.» </p>
<p class="calibre2">«Biliyorum, yavrum.» </p>
<p class="calibre2">Dadı, bir sürü kap kaçak toplayarak, bunları küçük bulaşık odasına götürdü. Aradaki kapıyı kapamayı da unutmadı. </p>
<p class="calibre2">Ben masadan kalkarak, Sophia'ya sokuldum. Ona sarılarak, kendime çektim. </p>
<p class="calibre2">«Sevgilim... Titriyorsun. Nen var?» </p>
<p class="calibre2">Sophia, fısıldadı. «Korkuyorum, Charles. Çok korkuyorum.» </p>
<p class="calibre2">«Seni seviyorum,» dedim. «Eğer seni buradan götürebilirsem...» </p>
<p class="calibre2">Kollarımdan sıyrılarak, başını salladı. </p>
<p class="calibre2">«Hayır. Bu imkânsız. Bu mesele çözümleninceye kadar beklememiz gerek. Fakat... bu durumdan hiç hoşlanmadığımı sen de biliyorsun, Charles. Birinin... bu evden birinin... her gün gördüğüm, konuştuğum birinin soğuk kanlı, hain bir katil olduğunu düşündükçe deliye dönüyorum...» </p>
<p class="calibre2">Ona ne söyleyeceğimi bilmiyordum. İnsan Sophia gibi birine, onu yatıştırmak için aynı sözleri tekrarlayamaz. </p>
<p class="calibre2">Genç kız, «Bir bilseydim...» diye mırıldandı. </p>
<p class="calibre2">Başımı salladım. «Evet. Meselenin en kötü yanı da katilin kim olduğunu bilmememiz.» </p>
<p class="calibre2">Fısıldadı. «Ben en çok neden korkuyorum biliyor musun, Charles? Katili hiçbir zaman öğrenemeyeceğimizden...» </p>
<p class="calibre2">Bunun ne korkunç bir şey olacağını kolaylıkla gözlerimin önüne getirebiliyordum... Gerçekten ihtiyar Leonides'i kimin öldürdüğü hiçbir zaman ortaya çıkmayabilirdi. </p>
<p class="calibre2"/>
<p class="calibre2">Fakat Sophia’nın bu sözleri bana ilgimi çeken bir nokta hakkında sormak istediğim bir soruyu hatırlatmıştı. </p>
<p class="calibre2">«Sophia...» diye mırıldandım. «Bir şeyi merak ediyorum ben. Bu evde kaç kişi o eserine'li göz damlalarını biliyordu? Yani , Büyükbabanın böyle bir ilâç kullandığını ve bunun çok zehirli olduğunu bilenler kimlerdi?» </p>
<p class="calibre2">«Ne demek istediğini anlıyorum, Charles. Fakat üzülerek söyleyeyim bunun hiç faydası yok. Çünkü ilâcı hepimiz de biliyorduk.» </p>
<p class="calibre2">«Belki üstünkörü bir bilginiz vardı ama kesin bir şekilde...» </p>
<p class="calibre2">«Hepimiz de kesin olarak biliyorduk, sevgilim. Bir gün öğle yemeğinden sonra hepimiz büyükbabamın yanına çıkmıştık. Onunla kahve içiyorduk. O, bütün aileyi etrafına toplamaktan hoşlanırdı. Son zamanlarda gözlerinden fazla rahatsız olmaya başlamıştı. Brenda, gözlerine damlatmak için eserine'i getirdi. Gördüğü her şey hakkında soru soran Josephine de, «Neden şişenin üstünde, "Göz damlası -kesinlikle içilmemelidir," </p>
<p class="calibre2">yazıyor?' dedi. Büyükbabam gülerek, 'Tabii,' diye cevap verdi. 'Eğer Brenda günün birinde bir yanlışlık yapar ve vücuduma iğneyle ensülin yerine bu göz damlasından verirse, o zaman korkarım telâşla nefes almaya çalışırım. </p>
<p class="calibre2">Yüzüm morarır ve sonunda ölürüm. Çünkü kalbim o kadar kuvvetli değil,' dedi. Josephine, 'Aaa!' diye haykırdı. </p>
<p class="calibre2">Büyükbabam, sözlerine devam etti. </p>
<p class="calibre2">«'Onun için dikkatli davranmalı. Brenda'nın bana ensülin yerine eserine'li iğne yapmasına engel olmalıyız.'» </p>
<p class="calibre2">Sophia, bir an sustu. «Hepimiz de oradaydık. Bu konuşmayı dinliyorduk. Anlıyorsun ya? Hepimiz de bu sözleri duyduk.» </p>
<p class="calibre2">Anlıyordum tabii. O zamana dek bu iş için biraz özel bilgi gerektiğini düşünmüştüm. Fakat artık, ihtiyar Leonides'in kendi ölümünün planını açık açık yaptığı, katiline adeta yardım ettiği ortaya çıkmıştı. Caninin plan hazırlamasına, uğraşıp didinmesine hiç gerek kalmamıştı. Kurbanının kendisi ona kolay bir ölüm yöntemi göstermişti. </p>
<p class="calibre2">Derin bir soluk aldım. Sophia, neler düşündüğümü anlamıştı. «Evet. Korkunç bir şey değil mi?» </p>
<p class="calibre2">Ağır ağır, «Biliyor musun, Sophia?...» diye mırıldandım. «Bir şeyin farkına vardım.» </p>
<p class="calibre2">«Evet?» </p>
<p class="calibre2">«Sen haklısın. Katil Brenda olamaz. Hepiniz o konuşmayı dinledikten sonra, Büyükbabanı o şekilde öldüremezdi. Mr. Leonides'in sözlerini hatırlayacağınızdan korkardı.» </p>
<p class="calibre2">«Bundan pek emin değilim. Zira Brenda bazı bakımlardan son derece aptal.» </p>
<p class="calibre2">Kaşlarımı kaldırdım. «Herhalde bu kadar da aptal değil... Hayır... Katil Brenda olamaz.» </p>
<p class="calibre2">Sophia, benden uzaklaştı. </p>
<p class="calibre2">«Charles... Sen katilin Brenda olmasını istemiyorsun, değil mi?» </p>
<p class="calibre2">Ne cevap verebilirdim? Açık açık, 'Evet, katilin Brenda olduğunu umuyorum,' diyemezdim ya!... Hayır... </p>
<p class="calibre2">Bunu söyleyemezdim. </p>
<p class="calibre2">Peki... neden söyleyemezdim? Bunun nedeni Brenda'nın kendisine düşman olan kudretli Leonides ailesinin karşısında tek başına kalmış olması  mıydı? Bir çeşit şövalyelik miydi bu? Zayıflara karşı duyulan acıma hissi mi? Savunmasızlara merhamet duymam mı? </p>
<p class="calibre2">Onun, sırtında pahalı, süslü matem elbiseleriyle kanepede oturuşunu, -sesindeki umutsuzluğu- gözlerindeki korkuyu hatırlıyordum. </p>
<p class="calibre2">Neyseki aynı anda dadı içeri girdi. Bilmiyorum, yaşlı kadın Sophia'yla aramızdaki gerginliği hissetti mi? </p>
<p class="calibre2">Hoşnutsuz bir tavırla, «Cinayetlerden filan bahsetmenin ne gereği var?» dedi. «Bence bu olayı unutmak daha iyi... Cinayetleri polislere bırakmalı... Bu iğrenç şeyler onların işi, sizin değil...» </p>
<p class="calibre2">«Ah, dadıcığım!... Bu evden birinin katil olduğunun farkında değil misiniz?» </p>
<p class="calibre2">«Saçmalamayın, Miss Sophia. Yavaş yavaş size kızmaya başlıyorum. Ön kapı daima açık değil mi? Bütün kapılar? Hiç bir yer, hiçbir şey kilitlenmiyor... Bu, hırsızları davet değil de nedir?» </p>
<p class="calibre2">«Fakat büyükbabamı Öldüren bir hırsız olamaz. Evden hiçbir şey çalınmadı ki. Zaten, hırsızın gelip birini zehirlemesi için bir neden var mı?» </p>
<p class="calibre2">«Ben katilin hırsız olduğunu söylemedim ki, Miss Sophia. Sadece bütün kapıların açık olduğundan sözettim. </p>
<p class="calibre2">İsteyen kolaylıkla içeri girebilirdi. Bana kalırsa bu anarşistlerin işi.» </p>
<p class="calibre2">Dadı, olayı çözümlemiş gibi bir tavırla başını salladı. </p>
<p class="calibre2">«Allah Allah? Anarşistler, zavallı büyükbabamı neden öldürsünler?» </p>
<p class="calibre2">«Her kötülük onların başının altından çıkmıyor mu? Eğer bu işi anarşistler yaptırmadıysa, o zaman bu cinayette Katoliklerin parmağı var demektir. Onların Basil Fahişesi'nden bir farkları yok.» </p>
<p class="calibre2">Dadı, bu konuda son sözünü söylemiş gibi bir tavırla başını sallayarak, tekrar küçük bulaşık odasına gitti. </p>
<p class="calibre2">Sophia'yla gülmeye başladık. </p>
<p class="calibre2"/>
<p class="calibre2">«Tam Kara Protestan,» dedim. </p>
<p class="calibre2">«Evet... Gerçekten öyle değil mi? Haydi gel, Charles... Salona gidelim. Aile toplandı. Aslında bu gece konuşulacaktı ama nedense toplantı erken başladı.» </p>
<p class="calibre2">«Aile işlerine burnumu sokmam doğru olmaz, Sophia.» </p>
<p class="calibre2">«Madem benimle evlenip bu aileye gireceksin, toplantıya sen de katılmalısın. Kibar maskelerimiz düştüğü zaman nasıl insanlar olduğumuzu görmen gerek.» </p>
<p class="calibre2">«Peki, ne hakkında konuşuluyor?» </p>
<p class="calibre2">«Roger'ın işleri tartışılıyor... Galiba sen de çoktan bu işlere karışmışsın. Yalınız Roger amcamın </p>
<p class="calibre2">'büyükbabamı öldürdüğünü düşünmen çılgınlık. Aslında amcam ona adeta tapardı.» </p>
<p class="calibre2">«Ben Roger'ın katil olduğunu pek sanmıyordum. Yalnız, Clemency'nin bu işi yapmış olduğundan kuşku etmedim değil.» </p>
<p class="calibre2">«Tabii... Bu kuşkuyu da kafana ben soktum. Fakat bu konuda da yanılıyorsun, Charles. Clemency'nin Roger amcanın bütün parasını kaybetmesine pek aldıracağım sanmıyorum. Bana kalırsa yengem bu işe memnun bile olacak. Onda da hiçbir şeye sahip olamama merakı, hatta tutkusu var. Haydi gel...» </p>
<p class="calibre2">Sophia'yla büyük salona girdiğimiz zaman, konuşmakta olanlar birdenbire sustular. Herkes dönüp bize baktı. </p>
<p class="calibre2">Hepsi de oradalardı... Philip, iki pencerenin arasındaki büyük kırmızı brokar koltuğa yerleşmişti. Düzgün hatlı, yakışıklı çehresi soğuk, ciddi ve haşin bir maskeye benziyordu. Onda, kararını bildirmek üzere olan bir yargıç hali vardı. Roger, şöminenin önündeki büyük pufa, ata biner gibi oturmuştu. Elleriyle saçlarını iyice karıştırdığı belliydi. Artık dimdik duruyordu bu saçlar. Pantolonunun sol paçası yukarı  sıyrılmış, kravatı da çarpılmıştı. Halinden tavrından, iyice kızarmış olan çehresinden tartışmaya hazırlandığını anlamak mümkündü. </p>
<p class="calibre2">Clemency, onun hemen arkasındaydı.  İnce vücudu, büyük, minderli koltukta büsbütün zayıf duruyordu. </p>
<p class="calibre2">Diğerlerine bakmıyordu o. Başını çevirmişti. Sanki tarafsız bir tavırla duvardaki panoları tetkik etmekteydi. </p>
<p class="calibre2">Edith de Haviland, yüksek arkalı bir koltukta dimdik oturmuş, inanılmayacak bir hızla yün örüyordu. Ağzını sıkıca kapayıp, dudaklarını da büzmüştü. Odada bakılacak en güzel şey Magda'yla Eustace'dı. Gainborough'nun yaptığı bir tabloyu andırıyordu onlar. Ana oğul, yanyana kanepeye yerleşmişlerdi. Esmer, yakışıklı çocuk iyice somurtmuştu. Magda ise kolunu kanepenin arkasına dayamıştı. Sırtındaki bol etekli tafta elbise ve ayağındaki brokar iskarpinle daha çok düşese benziyordu... Çarpık Evin Düşesi Magda... </p>
<p class="calibre2">Philip, kaşlarını çattı. </p>
<p class="calibre2">«Sophia, çok üzgünüm... Fakat biz burada bazı ailevi konulan konuşuyoruz. Gizli şeyler bunlar.» </p>
<p class="calibre2">Miss de Haviland’ın örgü şişleri şıkırdadı. Ben, özür diledikten sonra çıkıp gitmeye hazırlanıyordum. Fakat Sophia, benden önce davrandı. Sesi yüksek ve berrak, tavırları da kesindi. </p>
<p class="calibre2">«Charles'le ben evleneceğimizi umuyoruz. Bu yüzden onun da yanımda olmasını istiyorum.» </p>
<p class="calibre2">Roger, öfkeli bir çabuklukla puftan fırlayarak, «Neden olmasın?» diye bağırdı. «Neden olmasın? Deminden beri sana bu işin artık gizli bir yanının kalmadığını söyleyip duruyorum. Philip. Yarın ya da öbür gün bütün dünya durumu anlayacak. Her ne hal ise, aziz dostum...» Yanıma gelerek, elini samimi bir tavırla omzuma koydu. «Bu meseleyi siz nasıl olsa biliyorsunuz. Bu sabah siz de oradaydınız.» </p>
<p class="calibre2">Magda, öne doğru eğilerek, haykırdı. «Allah aşkına anlatın. Scotland Yard, nasıl bir yer? İnsan orasını daima merak ediyor. Bir masa? Bir yazıhane? Sandalyeler? Peki, perdeler nasıl? Herhalde çiçek filan yok... </p>
<p class="calibre2">Diktafon?» </p>
<p class="calibre2">Sophia, atıldı. «Şimdi bunları bırak, anneciğim. Zaten Vavasour Jones'a piyesteki Scotland Yard sahnesini çıkarmasını söyledin. O kısmın pek tatsız ve hareketsiz olduğunu iddia ettin.» </p>
<p class="calibre2">Magda, «O sahne eseri, adeta bir cinai piyese çeviriyordu.» diye cevap verdi. «Halbuki Edith Thompson psikolojik ve düşündürücü bir piyes... Hangisi kulağa daha iyi geliyor?» </p>
<p class="calibre2">Philip, bana sert bir sesle sordu. «Bu sabah Scotland Yard'da mıydınız? Fakat, neden? A, sahi, babanız....» </p>
<p class="calibre2">Kaşlarını çattı. O zaman hiç istenmediğimi daha da iyi anladım. Fakat Sophia, kolumu sıkı sıkı yakalamış, parmakları adeta kenetlenmişti.» </p>
<p class="calibre2">Clemency, bir sandalyeyi öne doğru itti. </p>
<p class="calibre2">«Lütfen oturun, Charles.» </p>
<p class="calibre2">Ona minnetle baktıktan sonra gösterilen yere yerleştim. </p>
<p class="calibre2">Miss de Haviland, «Siz istediğinizi söyleyin,» diye homurdandı. Kadının, konuşmaya kaldıkları yerden devam ettiği anlaşılıyordu. «Fakat ne olursa olsun Aristede'in arzularına boyun eğmemiz, onun isteklerini yerine getirmemiz gerek. Bu vasiyetname işi düzeldiği zaman, Aristede'in bana bıraktığı parayı istediğin gibi kullanabilirsin, Roger.» </p>
<p class="calibre2"/>
<p class="calibre2">Roger Leonides, saçını heyecanla çekiştirip duruyordu. «Hayır!» diye haykırdı. «Hayır! Olmaz, Edith teyze!» Philip, mırıldandı. «Ben de aynı  şeyi söyleyebilmeyi isterdim. Fakat insanın olayı her yönden incelemesi...» </p>
<p class="calibre2">«Phil, azizim Phil, meseleyi anlamıyor musun? Hiç kimseden para almayacağım! Bir kuruş bile istemem!» </p>
<p class="calibre2">Clemency, atıldı. «Tabii! Roger parayı alamaz.» Magda, Miss de Haviland'a döndü. «Edith, vasiyetname meselesi halledilince, Roger'ın da bol parası olacak. Ona da babasından kalan servet verilecek.» </p>
<p class="calibre2">Eustace, «Fakat bu vasiyetname meselesinin zamanında çözümlenmesi olanaksız değil mi?» diye sordu. </p>
<p class="calibre2">Phillip, ona baktı. «Senin bu işten haberin yok, Eustace.» </p>
<p class="calibre2">Roger, «Çocuk çok haklı,» diye bağırdı. «Parmağını, meselenin can alacak noktasına bastı. Artık iflâsa hiçbir şey engel olamaz! Hiçbir şey!» </p>
<p class="calibre2">Bunu tuhaf bir memnuniyetle söylemişti. Clemency, başını kaldırdı. «Ortada münakaşa edilecek bir şey yok.» </p>
<p class="calibre2">Roger, omzunu silkti. «Zaten bu önemli mi?» </p>
<p class="calibre2">Philip, dudaklarını büzdü. «Bunun pek önemli olduğunu sanıyordum.» </p>
<p class="calibre2">Roger, başını salladı. «Hayır! Hayır! Babam öldü! Bunun bu korkunç olayın yanında neyin önemi var? </p>
<p class="calibre2">Babam öldü! Fakat biz burada oturmuş paradan sözediyoruz!» </p>
<p class="calibre2">Philip'in uçuk renkli yanakları hafifçe kızardı. </p>
<p class="calibre2">Soğuk soğuk, «Biz sadece sana yardıma çalışıyorduk...» diye homurdandı. </p>
<p class="calibre2">«Biliyorum, Phil'ciğim, biliyorum. Fakat artık hiç kimse bir şey yapamaz. Onun için bu konuyu kapatalım.» </p>
<p class="calibre2">Philip, mırıldandı. «Herhalde ben biraz para bulabilirim. Belli bir miktar... Hisse senetleri bir hayli düştü... </p>
<p class="calibre2">Paramın bir kıs mim öyle işlere bağladım ki, bir sterlinine bile el sürmem mümkün değil. Magda'nın masrafları, filan... Fakat...» </p>
<p class="calibre2">Karısı hemen atıldı. «Senin kolay kolay para bulman pek de kabil değil, hayatım. Böyle bir şeye kalkman çok saçma olur. Üstelik çocuklarına karşı haksızlık da etmiş sayılırsın.» </p>
<p class="calibre2">Roger, olanca sesiyle bağırdı. «Anlamıyor musunuz? Ben hiç kimseden bir şey istemiyorum! Bunu haykırmaktan sesim kısıldı! Meselenin bu şekle dökülmesinden çok memnunum!» </p>
<p class="calibre2">Philip, dudağını büktü. «Şeref meselesi bu... Babamın şerefi... Bizim şerefimiz. .» </p>
<p class="calibre2">«Bu aileyle ilgili bir iş değildi ki. Şirketin başında yalnız ben vardım. Bu mesele sadece beni ilgilendiriyordu.» </p>
<p class="calibre2">Philip, ona baktı. «Evet. O iş sadece seni ilgilendiriyordu.» </p>
<p class="calibre2">Edith de Haviland, ayağa kalktı. </p>
<p class="calibre2">«Bu meseleyi yeteri kadar münakaşa ve müzakere ettik sanırım.» </p>
<p class="calibre2">Sesi, gayet sert ve otoriterdi. Böyle bir şeyin tesiri daima görülür. </p>
<p class="calibre2">Philip'le Magda ayağa kalktılar. Eustace, ağır ağır kapıya gitti. Onun hafifçe aksadığını farkettim. Topal değildi ama tek bacağını kolaylıkla kıvıramıyordu. </p>
<p class="calibre2">Roger, Philip'in koluna girdi. </p>
<p class="calibre2">«Fevkalâde bir insansın, Phil. Böyle bir şeyi düşünmüş olman bile benim için yeterli...» </p>
<p class="calibre2">İki kardeş odadan beraber çıktılar. </p>
<p class="calibre2">Magda onların peşinden giderken, «Ne gereksiz gürültü,» diye mırıldandı. Sophia ise bana oda hazırlatacağını söyledi. </p>
<p class="calibre2">Edith de Haviland, ayakta örgüsünü topluyordu. Bir ara dönüp bana baktı. Onun benimle konuşacağını sandım. Gözleriyle benden önemli bir şey rica ediyormuş gibiydi... Fakat sonra fikrini değiştirdi. İçini çekerek, diğerlerinin arkasından odadan çıktı. </p>
<p class="calibre2">Clemency, pencereye gitmiş, bahçeyi seyrediyordu. Ona yaklaşarak yanında durdum. Başını hafifçe bana doğru çevirdi. </p>
<p class="calibre2">«Çok şükür, bu da bitti...» Sonra adeta tiksintiyle ekledi. «Ne gülünç bir oda bu!» </p>
<p class="calibre2">«Burayı beğenmiyor musunuz?» </p>
<p class="calibre2">«Bu salonda nefes bile alamıyorum. İçerisi daima yarı solmuş çiçek ve toz kokuyor.» </p>
<p class="calibre2">Clemency'nin odaya karşı büyük haksızlık ettiğini düşündüm. Fakat onun ne demek istediğini de anlamıştım. Bu odanın da güçlü bir kişiliği vardı. </p>
<p class="calibre2">Tam anlamıyla bir kadına yaraşacak bir salondu bu. Yumuşak... Ekzotik... Odanın, dışarıyla, soğuk havayla, fırtınayla hiçbir ilgisi de yoktu. Dış etkilerden uzaktı burası. Fakat, bu salon, bir erkeğin de hoşuna gidecek bir yer değildi. İnsan burada rahat rahat oturup, gazete okuyamaz, ayaklarını uzatıp, piposunu tüttüremezdi. Buna karşın bu odayı Clemency'nin kişiliğini yansıtan o yukarıdaki soğuk salona yeğliyordum. Doğrusunu isterseniz, bir kadının odası, bir ameliyathaneden daha hoştur... </p>
<p class="calibre2">Clemency, çevresine bakmıyordu. </p>
<p class="calibre2">«Burası sahneden farksız...  Şunların hepsi dekor... Magda’nın rol yapabilmesi için böyle bir yere ihtiyacı var...» Bana döndü, «Demin ne yaptığımızın farkında mısınız?  İkinci perdeyi oynuyorduk. Aile meclisi sahnesini! Bunu Magda hazırladı. Aslında bu toplantı gereksizdi. Çünkü artık konuşulacak, tartışılacak bir şey yok... Her şey çoktan kararlaştırıldı. Olup bitti!» </p>
<p class="calibre2">Sesinde hiç keder yoktu. Tersine, memnun olmuşa benziyordu. Kendisini süzdüğümü farketti. </p>
<p class="calibre2">Sabırsız bir tavırla, «Anlamıyor musunuz?» diye bağırdı. «Sonunda özgürlüğümüze kavuşacağız! Roger'ın senelerden beri ıstırap çektiğini, üzüntüyle kıvrandığını bilmiyor musunuz? İş adamı değil o! Böyle şeylerden anlamıyor! Roger atlardan, ineklerden, bahçeyle uğraşmaktan hoşlanıyor.» Bir an durdu. «Fakat o babasına hayrandı. Hepsi de öyleydi zaten! Bu evin en sıkıcı yanı da buydu! Bütün aile burun burunaydı! Bu sözlerle kayınpederim gayet tutucu bir adam olduğunu, çocuklarına eziyet ettiğini, onları korkuttuğunu vurgulamak istemiyorum. Böyle bir şey yapmazdı o. Hepsine para verdi. İstedikleri yere gidebileceklerini söyledi. Fakat çocuklarına çok düşkündü. Onlar da babalarına tapmaya devam ettiler!» </p>
<p class="calibre2">«Bu o kadar fena bir şey mi?» </p>
<p class="calibre2">«Bence, bir bakıma fena. Bana kalırsa, insan çocukları büyüyünce onlarla olan bağlarını koparmalı, arka plana çekilmeli, yavaş yavaş onlardan uzaklaşmalıdır. Hatta çocuklarını kendisini unutmaya zorlamalıdır.» </p>
<p class="calibre2">«Zorlamalı mıdır? Bu da biraz fazla değil mi? Cebir, ne şekilde olursa olsun, yine cebirdir. Bunun iyi yanı da olamaz.» </p>
<p class="calibre2">«Eğer Aristede Leonides, kendisi için öyle kudretli bir kişilik yaratmasaydı.» </p>
<p class="calibre2">Sözünü kestim «Kişilik yaratılmaz! Bu bir insanda ya vardır, ya da yoktur. Aristede Leonides, gerçekten güçlü bir kişiymiş.» </p>
<p class="calibre2">«Özellikle Roger için gereğinden fazla güçlü bir kişiydi. Roger, ona tapıyordu. Babasının yapmasını istediği her .şeyi hemen, yerine getirmeyi istiyor, onun beğeneceği bir insan olmayı arzu ediyordu. Babasına lâyık bir evlât... Fakat bu imkânsızdı. Babası, şirketi ona devretti. Kayınpederimin en sevdiği, en övündüğü kuruluştu bu. </p>
<p class="calibre2">Roger, babasının yolundan yürümek için elinden geleni yaptı. Fakat o, Aristede Leonides gibi yetenekli bir insan değildi. Roger, iş meselelerinde, -Evet, bunu açıkça söyleyeceğim,- Roger, iş meselelerinde bir budaladan farksız.  İşte bu gerçek kocamı mahvetti, Charles... Yıllarca çalıştı, didindi. Şirketin yavaş yavaş battığını görüyordu. Birdenbire aklına fevkalâde olanlar ya da parlak fikirler geliyor, tabii sonunda bu yüzden şirketin durumu büsbütün bozuluyordu. Yıllar geçtikçe, çok beceriksiz bir insan olduğunuzu daha iyi anlamanız korkunç bir şey. Roger'ın ne kadar mutsuz olduğunu bilmiyorsunuz. Ben biliyorum.» </p>
<p class="calibre2">Tekrar dönerek, bana baktı. </p>
<p class="calibre2">«Polise gitmiş, Roger'ın babasını, hem de para için öldürmüş olabileceğini söylemişsiniz! Bunun ne kadar gülünç ne kadar saçma bir düşünce olduğunu bir bilseniz!» </p>
<p class="calibre2">Utangaç bir tavırla mırıldandım. «Artık bunu biliyorum.» </p>
<p class="calibre2">«Roger, artık işi düzeltemeyeceğini, iflâsın yakın olduğunu anlayınca, bayağı rahatladı. Evet! Gerçekten rahatladı. Sadece babasının durumu öğrenmesinden endişe ediyordu. Onu, bundan başka hiçbir şey üzmüyordu. </p>
<p class="calibre2">Yeni bir hayata başlayacağımız günü sabırsızlıkla bekliyordu.» </p>
<p class="calibre2">Yüzünün hatları hafifçe titreşti. Sesi yumuşadı. </p>
<p class="calibre2">«Nereye gidecektiniz?» diye sordum. </p>
<p class="calibre2">«Barbados'a... Uzak akrabalarımdan biri kısa bir zaman önce öldü ve bana orada küçücük bir yer bıraktı... </p>
<p class="calibre2">Öyle önemli bir şey değil! Fakat gidebileceğimiz, sığınabileceğimiz bir yerdi orası! Tabii çok sıkıntı çekecektik. </p>
<p class="calibre2">Fakat elimizden geleni yapacak, geçinmeye çalışacaktık. Hayat bazen o kadar ucuz ki! Yani... aza kanaat edenler, fazla bir şey istemeyenler için... Roger'la başbaşa olacaktık. Buradakilerden uzaklaşacaktık. Hiçbir şeye üzülmeyecektik.» </p>
<p class="calibre2">İçini çekti. </p>
<p class="calibre2">Roger, gülünç bir adam. O <b class="calibre5">benim</b> için endişe ediyor... <b class="calibre5">Benim</b> parasız kalacağıma üzülüyor... Tabii o da ne de olsa bir Leonides. Onların paraya karşı takındıkları tavırları kolay kolay değiştirmeleri mümkün değil. Roger da öyle. İlk kocam sağken, o kadar fakir, o kadar parasızdı ki! Roger, bu yüzden benim fevkalâde iyi ve cesur bir kadın olduğumu düşünüyor. O zaman mutlu olduğumu, gerçekten mutlu olduğumu anlayamıyor! Ondan sonra hiçbir zaman o kadar mutlu olamadım! Halbuki ilk kocam Richard'ı, Roger kadar sevmezdim.» </p>
<p class="calibre2">Gözlerini yarı kapamıştı. Hislerinin ne kadar derin, ne kadar güçlü olduğunun farkındaydım. </p>
<p class="calibre2">Clemency, gözlerini açarak bana baktı. </p>
<p class="calibre2"/>
<p class="calibre2">«Anlayacağınız, benim birini parası için öldürmem imkânsız! Bunu yapamam ben! Çünkü paradan hiç hoşlanmam!» </p>
<p class="calibre2">Kadının bu sözlerinde çok samimi olduğundan emindim. Clemency Leonides, paraya aldırmayan o ender insanlardandı... Bu tipler lüksten nefret eder, çok sade şeylerden hoşlanır, mal ve mülkten de sıkılırlar. </p>
<p class="calibre2">Fakat paradan hoşlanmayan çok kimse vardır. Ama onlar da paranın vereceği güce kapılabilirler. </p>
<p class="calibre2">«Belki kendiniz için para istemiyorsunuz,» diye mırıldandım. «Fakat, akıllıca idare edilen bir servet sayesinde insan çok ilginç şeyler yapabilir. Örneğin; ilmi araştırmalar yapan kimselerin işlerini kolaylaştırır.» </p>
<p class="calibre2">Clemency'nin işi konusunda bir fanatikten farksız olduğundan emindim fakat kadın sadece, «Bilmem, ilmi araştırmalara rastgele para vermek doğru mu?» dedi. «Çoğunlukla bu paralan yanlış bir .şekilde harcarlar. İşe yarayacak şeyleri daha çok, hevesli ve heyecanlı kimseleri, ileriyi görebilen ilim adamları bulur. Pahalı cihazlar, kurslar, tecrübeler hiçbir zaman düş genişliğinin yerini alamaz. Çünkü bu saydıklarım çoğunlukla lâyık olmayan kimseler tarafından istismar edilir.» </p>
<p class="calibre2">Sordum. «Barbados'a gidince işinizi bırakacaksınız değil nü? Bu sizi üzmeyecek mi? Sahi, Barbodas'a yerleşmekten vazgeçmediniz ya?» </p>
<p class="calibre2">«Hayır, hayır! Polis izin verir vermez gideceğiz... Doğrusu işimi bıraktığım için hiç üzülmeyeceğim. Neden üzüleyim? Boş oturmaktan hiç hoşlanmam. Fakat, Barbados'da da bütün gün boş oturacak değilim.» Sabırsız bir tavırla ekledi. </p>
<p class="calibre2">«Yarabbi! Şu meseleyi bir an önce halletseler de, biz de çıkıp gitsek.» </p>
<p class="calibre2">Mırıldandım. «Clemency, Aristede Leonides'i kim öldürdü dersiniz? Bu konuda bir fikriniz var mı? Roger ile sizin bu işle bir ilginiz olmadığını düşünelim... Doğrusu isterseniz, sizin cinayete karışmış olduğunuzu düşünmem için ortada bir neden yok... Çok zeki bir kadınsınız. Muhakkak ki katilin kim olduğunu da tahmin edebilirsiniz.» </p>
<p class="calibre2">Bana, tuhaf bir tavırla yan yan baktı. Konuşmaya başladığı zaman o eski samimi hali kalmamıştı. Sıkıntılı, hatta çekingen bir tavırla cevap verdi. </p>
<p class="calibre2">«İnsanın tahminlerde bulunması doğru değildir. Yani, ilmi olmayan bir şeydir bu. Yalnız, en fazla Brenda'yla Laurence'den kuşkulanılabilinir.» </p>
<p class="calibre2">«Demek Aristede Leonides'i onların öldürdüğünü düşünüyorsunuz?» </p>
<p class="calibre2">Clemency, omzunu silkti. </p>
<p class="calibre2">Bir an, sanki çevreyi dinliyormuş gibi durdu. Sonra da dönerek kapıya gitti. Eşikte beliren Edith de Haviland'ın yanından geçerek, dışarı çıktı. </p>
<p class="calibre2">Miss de Haviland, hemen yanıma geldi. </p>
<p class="calibre2">«Sizinle konuşmak istiyorum.» </p>
<p class="calibre2">Birdenbire babamın söylediklerini hatırladım. Acaba bu... </p>
<p class="calibre2">Fakat Edith de Haviland, sözlerine devam ediyordu. </p>
<p class="calibre2">«Yanlış bir izlenim edinmemiş olduğunuzu umarım... Yani Philip hakkında demek istiyorum. Philip'i anlamak pek kolay değildir, İçine kapalı, soğuk ve kibirli gibi durur. Halbuki aslında hiç de öyle değildir. Hali, tavrı insanda bu tesiri bırakır. Ne yaparsınız? Elimde değil.» </p>
<p class="calibre2">«Doğrusu bu meseleyi pek düşünmedim,» diyecek oldum. </p>
<p class="calibre2">Fakat o beni susturdu. </p>
<p class="calibre2">«Örneğin,  şimdi, Roger meselesini alalım... Aslında Philip ona parayı çok görmüyor. Zaten o para konusunda katiyen cimrilik etmez. Ve o; çok iyi bir adamdır... Çok çok iyi... Yalnız kendisini anlamak gerekir.» </p>
<p class="calibre2">Kadına, bu durumu anlamaya hazır olan bir insan tavrıyla baktığımı umuyordum. </p>
<p class="calibre2">Miss de Haviland, devam etti. «Galiba bütün mesele onun ikinci çocuk olmasında...  İkinci çocuklar hep böyledir... Hayata gözlerini açtıkları andan itibaren bir takım engellerle karşılaşırlar... Anlayacağınız, Philip babasına tapardı. Tabii Aristede'i severdi. O da hepsine bayılırdı.  Ne  de  olsa  ilk  oğlu Rogerdi. Büyük oğlu. </p>
<p class="calibre2">Sanırım Philip de bunu hissederdi. Bu yüzden yavaş yavaş kabuğuna çekilmeye başladı. Kitaplara, tarihe, günlük hayatla ilgisi olmayan şeylere düştü. Galiba ıstırap da çekti... Çocuklar gerçekten ıstırap çekerler.» </p>
<p class="calibre2">Bir an durdu. </p>
<p class="calibre2">Sonra, «Galiba, ben şunu söylemek istiyorum,» dedi. «Philip, Roger'ı daima kıskanırdı. Belki kendisi bunun farkında bile değil... Sanırım Roger'ın başarısızlığa uğraması. Yarabbi Söyleyeceğim pek çirkin! Philip'in, işi sezdiğini de sanmıyorum. Fakat o bu iflâs konusuna gereği kadar üzülmüyor.» </p>
<p class="calibre2">«Yani onun Roger'ın budalalık etmiş olmasına sevindiğini mi söylemek istiyorsunuz?» </p>
<p class="calibre2">Miss de Haviland, başını salladı. «Evet... Bunu söylemek istiyorum, Charles.» </p>
<p class="calibre2"/>
<p class="calibre2">Hafifçe kaşlarını çatarak ekledi. </p>
<p class="calibre2">«Doğrusu Philip'in ağabeysine hemen yardım etmeye kalkmaması beni üzdü.» </p>
<p class="calibre2">«Yardım etmeye neden kalksın?» diye sordum. «Sonunda Roger işleri berbat etmiş. Koskoca adam o. </p>
<p class="calibre2">Üstelik ortada istikbalinden endişe edilecek çocuklar da yok. Hastalansaydı ya da önemli bir ihtiyacı olsaydı, muhakkak aile kendisine yardım ederdi'. Fakat Roger'ın kimsenin yardımı olmadan, yepyeni bir hayata başlamayı arzu ettiğinden eminim.» </p>
<p class="calibre2">«Orası öyle. Bunu gerçekten istiyor. Onu endişelendiren bir tek şey var: Clemency. Oysa Clemency çok tuhaf, görülmemiş bir yaratık. kadın rahatsız olmaktan, gösterişsiz, kaba saba fincanlardan çay içmekten hoşlanıyor. Galiba 'modernlik bu. Clemency, ne geçmişten anlıyor, ne güzellikten.» </p>
<p class="calibre2">Yaşlı kadının o zeka dolu gözleriyle beni tepeden tırnağa kadar süzdüğünün farkındaydım. </p>
<p class="calibre2">Sonunda, içini çekti. «Sophia için korkunç bir olay bu. Olanların onun gençlik ve güzelliğini karartmasını istemem. Anlayacağınız, ben onların hepsini de ayrı ayrı severim... Roger'la Philip... Şimdi de Sophia, Eustace ye Josephine... Şirin ve iyi çocuklar... Ablam Marcia'nın çocukları ve torunları. Evet... Hepsine de çok düşkünüm. Bir an durdu. Sonra da sert bir sesle ekledi. «Fakat hiç birine de tapmam!» </p>
<p class="calibre2">Birdenbire dönerek, yanımdan uzaklaştı. Bu son sözleriyle belli bir şey kasdettiğini düşündüm. Fakat bunun ne olduğunu anlayamadım. </p>
<p class="calibre2">Sophia, «Odan hazır, Charles,» dedi. </p>
<p class="calibre2"/>
</body>
</html>
