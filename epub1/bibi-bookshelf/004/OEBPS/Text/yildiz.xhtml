<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM-is-modern.css" type="text/css" rel="stylesheet"/>
</head>

<body>
  <h2><i>Yıldız Döküntü<a href="../Text/dipnotlar.xhtml#a14" id="k14"><sup><sup>[14]</sup></sup></a></i></h2>

  <p>Bu o! Sezgilerim öyle diyordu. Bilgilerime başvurmaya hiç gerek yoktu. Zaten altı ay önce üniversiteyi bitirmiş bir doktorda bilgi ne gezer!</p>

  <p>Adamın sıcak, çıplak omuzlarına dokunmaya korkuyordum (korkulacak bir şey olmasa da) ve kendisine şöyle buyurdum:</p>

  <p>“Işığa yaklaşın amca!”</p>

  <p>Adam istediğim yere geçti, gaz lambasının ışığı sararmış cildini aydınlatıyordu. Göğsünün üzerinde ve böğürlerinde benek benek döküntüler yayılmıştı sarı cildinin üzerine. “Gökyüzündeki yıldızlar gibi,” diye geçirdim aklımdan ve içimden irkilerek adamın göğsüne eğildim, göğsüne baktıktan sonra gözlerimi yüzüne çevirdim. Önümde kırk yaşlarında, kül rengi kirli sakalları keçe gibi olmuş, şiş gözkapaklarının örttüğü küçük canlı gözleri olan bir adam vardı. Çok şaşırtıcı ki, o küçük gözlerin içinde vakar ve özsaygı okunuyordu.</p>

  <p>Adam sıkkın ve kayıtsız bir tavırla gözlerini kırpıştırarak kemerini düzeltiyordu.</p>

  <p>“Bu o işte, frengi,” diye tekrarladım kendi kendime karamsarlıkla. Devrimin başında, üniversite sıralarından doğruca ücra bir köye savrulmuş bir doktor olarak, meslek hayatımda ilk kez karşılaşıyordum frengiyle.</p>

  <p>Bu frengi vakasıyla da şans eseri karşılaşmıştım. Adam boğaz şişmesi şikâyetiyle gelmişti. Frengiyi aklımdan bile geçirmeden, mekanik bir tavırla adama soyunmasını söyledim ve o an gördüm yıldız döküntüyü.</p>

  <p>Bütün belirtileri; kısık sesini, boğazındaki korkunç kızarıklığı, yine boğazındaki tuhaf, beyaz lekeleri ve göğsündeki mermerimsi döküntüleri birleştirerek sorunun ne olduğunu tahmin ettim. İlk iş korkuyla ellerimi cıva klorürlü bir topakla ovuşturdum, “Galiba ellerime öksürdü” diye huzursuz edici bir düşünceyle zehirlenmiştim. Sonra çaresiz bir halde, tiksintiyle elimde hastamın boğazını muayene ettiğim cam spatulayı çeviriyordum. “Nereye koysam bunu?” diye düşünürken, pencerenin önündeki pamuk yumağının üzerine koymaya karar verdim.</p>

  <p>“Pekâlâ, şimdi bakın... hmm... anladığım kadarıyla... hatta kesinlikle öyle... çok kötü bir hastalığa, frengiye yakalanmışsınız,” dedim çekinerek.</p>

  <p>Adamın ödü kopacak sanmıştım. Fakat zerre gerilmiş, korkmuş değildi. Çağrıldığını duyunca yuvarlak gözlerini çeviren bir tavuk gibi yan yan, şüpheyle bakıyordu bana. Bu yuvarlak gözlerde beni hayrete düşüren bir güvensizlik fark ettim.</p>

  <p>“Frengi olmuşsunuz,” diye tekrar ettim yumuşak bir sesle.</p>

  <p>“O da nedir?” diye sordu mermerimsi döküntülü adam.</p>

  <p>Oracıkta şehirdeki üniversite hastanesinin kar beyazı koğuşları, öğrenci kafalarıyla dolu amfi, zührevi hastalıklar profesörünün kır sakalı gözümün önünde belirdi. Fakat hemen kendime gelip, üniversite amfisinden bin beş yüz verst, en yakın demir yolundan kırk verst ötede olduğumu ve gaz lambasının ışığında durduğumu hatırladım. Beyaz kapının ardından sırasını bekleyen hastaların uğultusu duyuluyordu. Dışarıda hava kararmaya devam ediyor, yılın ilk karı havada uçuşuyordu.</p>

  <p>Hastaya öbür giysilerini de çıkarmasını söyledim ve iyileşmeye başlayan ilk lezyonu buldum. Artık hiç şüphem kalmamıştı ve kendimden emin bir şekilde kesin teşhis koyduğum zamanlarda olduğu gibi yine bir gurur duygusu gelmişti içime.</p>

  <p>“Giyinin,” dedim. “Frengi olmuşsunuz! Bu tüm vücudu etkileyen ciddi bir hastalıktır. Uzun süreli bir tedavi görmelisiniz!”</p>

  <p>Bir an duraksadım, çünkü -aman ya Rabbi, olur şey değil!- bu tavuk gibi yan bakışlarda alayla karışık bir şaşkınlık okudum.</p>

  <p>“Boğazım şişti o kadar,” dedi hasta.</p>

  <p>“Evet, işte bu yüzden şişmiş. Göğsünüzdeki döküntüler de bu yüzden. Göğsünüze baksanıza.”</p>

  <p>Adam başını indirip göğsüne baktı. Gözlerindeki alay kıvılcımı sönmüyordu.</p>

  <p>“Boğazımı iyileştirseydiniz bari,” diye karşılık verdi.</p>

  <p>“Ne diyor, kendinde mi bu?” diye düşündüm biraz sabrım tükenerek. “Ben frengi diyorum adam hâlâ boğazının derdinde!”</p>

  <p>“Bakın,” diye konuşmama devam ettim yüksek sesle, “boğazınız şu an ikinci planda. Boğazınızla da ilgileneceğiz, fakat şu an en önemli olan bu genel hastalığınızın tedavisi. Tedaviniz de iki yıl gibi uzun bir zaman alacak.”</p>

  <p>Bunun üzerine hasta gözlerini iyice açıp bana baktı. “Oynatmışsın sen doktor!” dediği okunuyordu bakışlarından.</p>

  <p>“Niye bu kadar uzun sürsün?” diye sordu. “Ne iki yılı? Boğazım için bir gargara verseniz ya bana...”</p>

  <p>Kan beynime sıçradı. Sonra da açtım ağzımı yumdum gözümü. Artık adamı korkutmaktan çekinmiyordum. Hem de hiç! Burnunun düşebileceğini bile ima ettim. Gerekli tedaviyi görmediği takdirde ileride onu nelerin beklediğini anlattım. Frenginin ne kadar bulaşıcı bir hastalık olduğundan bahsedip ayrı tabak, kaşık, fincan ve havlu kullanması gerektiğini açıkladım uzun uzun.</p>

  <p>“Evli misiniz?” diye sordum.</p>

  <p>“Evet,” diye cevap verdi şaşarak.</p>

  <p>“Eşinizi derhal bana yollayın!” dedim öfke ve hararetle. “Herhalde o da hastadır, değil mi?”</p>

  <p>“Karım mı?” diye sordu hasta, büyük bir şaşkınlıkla bana bakıyordu.</p>

  <p>Konuşmaya böyle devam ettik. Gözlerini kırpıştırarak o benim gözlerimin içine bakıyordu, ben de onunkilere... Bu karşılıklı bir konuşmadan çok, benim yaptığım bir konuşmaydı aslında. Herhangi bir profesörün beş üzerinden beş not vereceği harika bir konuşmaydı hem de. Frengi konusunda muazzam bir bilgim ve olağanüstü sezgilerim olduğunu fark etmiştim. Bu bilgim, Almanca ve Rusça ders kitaplarında ayrıntılara hiç girilmemesinden kaynaklanan karanlık boşlukları doldurmuştu. Frengi hastasının kemiklerine, tedavi edilemediğinde neler olduğunu anlatıp bu arada sürekli ilerleyen felcin altını çizdim. Ya çocukları, karısını nasıl kurtaracaktım? Hastalık ona da bulaşmışsa -ki sanırım bulaşmış- onu nasıl tedavi edecektim?</p>

  <p>Nihayet bilgi pınarım kurudu ve çekingen bir hareketle cebimden üzerinde altın rengi yazılar olan kırmızı kapaklı bir elkitabı çıkardım. Zorluklarla geçen kariyerimin ilk evrelerinde yanımdan hiç ayıramadığım, karşıma dipsiz kuyular gibi, hangi ilacı yazacağımı bilmediğim meşum sorunlar çıktığında birçok kez bana yol gösterici olan sadık dostum benim! Bu arada hasta giyinirken, ben de alttan alttan kitabın sayfalarını karıştırmış ve ihtiyacım olan şeyi bulmuştum.</p>

  <p>Cıvalı merhem müthiş bir çözüm.</p>

  <p>“Vücudunuzu bununla ovacaksınız. Size bunlardan altı paket verilecek. Günde bir paket süreceksiniz. İşte böyle...”</p>

  <p>Avucumu önlüğüme sürtüp kendimi ovarak nasıl yapılacağını gayretle, açıkça gösterdim.</p>

  <p>“Bugün kolunuza, yarın bacağınıza, sonra öbür gün de diğer kolunuza süreceksiniz. Altı paketi de bitirdiğinizde yıkanıp mutlaka yanıma gelin tekrar. Mutlaka! Duydunuz mu? Mutlaka! Tamam mı? Ayrıca dişlerinize ve ağız temizliğine de dikkat etmeniz gerekiyor tedavi sürecinde. Size vereceğim gargarayla yemeklerden sonra muhakkak çalkalayın ağzınızı.”</p>

  <p>“Boğazımı da mı?” diye sordu hasta kısık sesle, gargaranın lafını duyunca canlandığını fark ettim birden.</p>

  <p>“Evet, evet, boğazınızı da.”</p>

  <p>Az sonra sarı gocuğunun sırtı kapıdan çıkıp gözümün önünden kaybolurken, başörtülü köylü bir kadın karşıladı kendisini.</p>

  <p>Birkaç dakika sonra muayenehanemden çıkıp eczaneden sigara kâğıdı almak için loş koridordan koşar adım geçerken boğuk bir fısıltıya kulak misafiri oldum:</p>

  <p>“İyi bakamıyor. Genç daha. Ben boğazıma bak diyorum, o gelmiş göğsüme, karnıma bakıyor. Bir sürü işim gücüm var, günümün yarısı hastanede geçti. Çıkayım diyene kadar akşam oldu. Ah Tanrım! Bir şeyim yok benim, sadece boğazım ağrıyor, oysa bacaklarıma sürmem için merhem veriyor.”</p>

  <p>“Çok dikkatsiz, dikkatsiz,” diye onayladı bir köylü kadın titrek sesiyle ve birden sustu. Bense hayalet gibi üzerimde beyaz önlüğümle hızla yanlarından geçtim. Dayanamadım, iyice baktım ve karanlığın içinde keçe gibi sakalını, şişmiş gözkapaklarını ve o tavuk gözlerini tanıdım hemen. Evet, bu o gaddar çatal sesti. Suçlu bir hırsız gibi ezilip büzülüp omuzlarımı kafama doğru çektim -suçlu olduğum kesindi- ve içimde belirgin bir yanma ve yaralanma hissiyle ortadan kayboldum. Berbat bir şeydi.</p>

  <p>Her şey boşuna mıydı yoksa?</p>

  <p>Hayır, olamaz! Bir ay boyunca hafiye gibi her sabah hasta kabul vaktinde hasta kayıt defterinde frengi konusunda konuşmamı dikkatle dinleyen adamın karısının soyadını arayarak geçirdim günlerimi. Bir ay boyunca adamın kendisini de bekledim. Ama hiç kimse gelmedi. Bir ay sonra hafızamdan silinip gitti, endişelenmeyi bıraktım, unuttum.</p>

  <p>Çünkü ardından hep yeni hastalar geldi ve bu sapa yerdeki çalışma hayatımın her günü hayret verici, karman çorman, beynimi allak bullak eden, yüzlerce kez aklımı başımdan alan olaylar getirdi önüme. Her defasında da tekrar kendimi toparlayıp yeni bir hevesle sürdürdüm mücadele etmeyi.</p>

  <p>Şimdi onca yıl geçtikten sonra beyaz boyaları dökülmüş, Tanrı’nın unuttuğu hastaneden çok uzaklardayken adamın göğsündeki yıldız döküntüyü hatırlıyorum. Nerededir? Ne yapıyordur? Ah! Evet, biliyorum. Eğer yaşıyorsa karısıyla birlikte yıkık dökük bölge hastanesine gidiyorlardır zaman zaman. Bacaklarındaki lezyonlardan şikâyet ediyorlardır. Adamın dolaklarını indirip merhamet bekleyişini gözümün önüne getirebiliyorum. Ve genç doktor, kadın ya da erkek her kimse, üzerinde beyaz, sökükleri dikili önlüğüyle bacaklarına doğru eğilip parmaklarını lezyonların üst taraflarına bastırıp neden olduğunu arıyordur. Sonra sebebi bulunca da kayıt defterine “Lues III”<a href="../Text/dipnotlar.xhtml#a15" id="k15"><sup>[15]</sup></a> yazıyordur. Ardından da daha önce kara merhem verilip verilmediğini soruyordur.</p>

  <p>Ve işte o zaman benim onu hatırladığım gibi o da beni, 1917 senesini, dışarıda yağan karı, parafinli kâğıda sarılı altı paketi, kullanmadığı altı adet yapışkanlı topağı hatırlayacak.</p>

  <p>“Evet, evet, doktor vermişti,” diyecek ve artık gözlerinde alay yerine karanlık bir endişe ifadesiyle etrafına bakacak. Doktor da reçeteye potasyum iyodür ya da başka bir ilaç yazacak. Belki de benim gibi elkitabına bakar.</p>

  <p>Selam sana yoldaş!</p>

  <div>
    <br/>
  </div>

  <p class="p1" style="text-align: center;">***</p>

  <div>
    <br/>
  </div>

  <p>"... bir de sevgili karıcığım, Safron İvanoviç Amca’ya en derin saygılarımı ilet. Ayrıca gidip bizim doktora görünmen gerekecek sevgili karıcığım; çünkü son altı aydır frengi diye acı veren, illet bir hastalık taşıyorum. Yanındayken sana bunu açmadım. Tedavi ol lütfen.</p>

  <p>Kocan, A. Bukov.”</p>

  <div>
    <br/>
  </div>

  <p>Genç kadın çuha kumaşından şalının ucunu ağzına götürüp, peykeye oturdu, titreyerek ağlıyordu. Kardan ıslanmış açık renk saçının bukleleri alnına düşüyordu.</p>

  <p>“Alçağın biri o, öyle değil mi?” diye bağırdı kadın.</p>

  <p>“Evet, alçak,” diye karşılık verdim sertçe.</p>

  <p>Daha sonra işin en zor ve en acıklı kısmı başladı. Kadını yatıştırmam gerekti. Ama nasıl yapacaktım? Bekleme odasında sabırsızca bekleyen hastaların uğultuları arasında uzunca bir süre fısıldaştık.</p>

  <p>Ruhumun derinliklerinde bir yerlerden, insanların acılarına karşı hâlâ taşlaşmamış kısmından güzel, yatıştırıcı sözler çıkardım. Her şeyden önce kadının korkusunu gidermeye çalıştım. Henüz hiçbir şeyin kesin olmadığını ve muayene olmadan umutsuzluğa mahal vermemesini söyledim. Muayeneden sonra bile korkmaya gerek olmadığını; bu kötü hastalığın, frenginin üstesinden başarıyla geleceğimizi anlattım.</p>

  <p>“Alçak, alçak işte,” diye hıçkıra hıçkıra ağlıyordu genç kadın, gözyaşlarına boğulmuştu.</p>

  <p>“Alçak,” diye tekrarladım ben de.</p>

  <p>Bu pek uğramadığı evini Moskova’ya gitmek üzere terk eden “sevgili kocaya” uzunca bir süre, zevkle sövdük.</p>

  <p>Nihayet kadının gözünün yaşı, yüzünde izlerini bırakarak dinmişti. Şişmiş gözkapakları, siyah ümitsizlik dolu gözlerini örtüyordu.</p>

  <p>“İki çocukla ne yaparım ben?” dedi kuru, bitkin sesiyle.</p>

  <p>“Bekleyin, sabırlı olun,” diye mırıldandım, “zaman ne yapılması gerektiğini gösterir.”</p>

  <p>Ebe Pelageya İvanovna’yı çağırdım ve birlikte jinekoloji koltuğu bulunan başka bir odaya gittik.</p>

  <p>“Ah, hain, rezil herif,” diyordu Pelageya îvanovna ağzının içinden fısır fısır. Kadın susuyordu. Karanlık iki çukur gibi gözleri pencereden dışarıya bakıyor, akşamın çöküşünü izliyordu.</p>

  <p>Hayatımın en ciddi muayenelerinden biriydi. Pelageya İvanovna’yla kadında incelemedik yer bırakmamış ve hiçbir yerde şüpheli bir bulguya rastlamamıştık.</p>

  <p>“Biliyor musunuz,” dedim -ümitlerimin boşa çıkmamasını ve o korkunç, sert, ilk yaranın daha sonra ortaya çıkmamasını öyle istiyordum ki o an,- “Biliyor musunuz? Artık endişelenmenize gerek yok! Bir ihtimal var, evet. Daha sonra her şey olabilir, fakat şu an hiçbir şeyiniz yok.”</p>

  <p>“Yok mu?” diye sordu kadın boğuk bir sesle. “Yok mu?” diye tekrarladı gözlerinin içi parlayarak ve birden yanakları al al oldu. “Ya birden ortaya çıkıverirse? Olur mu öyle bir şey?”</p>

  <p>“Onu bilemem,” dedim kısık sesle Pelageya İvanovna’ya dönerek, “ebe hanımın söylediğine göre hastalığın size de bulaşmış olması gerek, fakat hiçbir şey yok.”</p>

  <p>“Evet, hiçbir şey yok,” diye karşılık verdi Pelageya İvanovna, sesi benimkinin yankısı gibiydi.</p>

  <p>Kadınla birlikte birkaç dakika daha fısıldaşarak kimi tarihler, farklı mahrem konular üzerinde konuştuk ve kadına düzenli olarak muayenehaneye gelmesini salık verdim.</p>

  <p>Şimdi kadına bakıyor ve paramparça olduğunu görüyordum. İçinde bir umut doğmuş, sonra hemen ölmüştü. Bir kez daha gözyaşlarına boğuldu ve bir gölge gibi muayenehaneyi terk etti. Başının üzerinde bir kılıç asılıydı artık. Her cumartesi sessizce muayenehaneme geliyordu. Zayıflamış, elmacık kemikleri iyice ortaya çıkmış, gözleri çökmüş, etrafı morarmıştı. Derin bir düşünce dudaklarının kenarlarını aşağı indirmişti. Alışıldık hareketlerle başörtüsünü açıyor ve üçümüz birlikte ikinci kata gidiyorduk. Orada da kadını muayene ediyorduk.</p>

  <p>Üç cumartesi geçmiş ve kadının vücudunda hiçbir şeye rastlamamıştık. Sonra yavaş yavaş toparlandı. Gözleri yeniden parlamaya başladı, yüzü canlandı, bitkin ifadesi yok olmuştu artık. Şansımız daha da artıyor, tehlike gittikçe ortadan kayboluyordu. Dördüncü cumartesi artık daha emin konuşuyordum. Omuzlarımdaki yük %90 hafiflemiş, olumlu sonuç alma ihtimali o denli yükselmişti. 21 günlük süreç fazlasıyla iyi geçmişti, fakat ilk yaranın çok uzun zaman sonra ortaya çıktığı vakalar da oluyordu. Neyse ki bu dönem de geçmişti. Bir gün, bezelerini son bir kez elimle muayene ederken pırıl pırıl aynayı bir kabın içine fırlattım ve şöyle dedim kadına:</p>

  <p>“Şüpheli hiçbir durumunuz kalmadı. Artık gelmenize gerek yok. Bu da çok iyi...”</p>

  <p>“Hiçbir şey olmayacak mı?” diye sordu kadın hiç unutmayacağım bir tonda.</p>

  <p>“Evet, hiçbir şey.”</p>

  <p>O anki yüz ifadesini kelimelerle anlatabilecek kadar yetenekli değilim. Yalnızca hürmetle eğilip selam verişini ve çabucak muayenehaneyi terk edişini hatırlıyorum.</p>

  <p>Fakat bir kez daha gelmişti. Bu kez elinde içinde yaklaşık iki libre tereyağı, yirmi tane yumurta olan bir bohça vardı. Büyük bir mücadeleden sonra ne yumurtayı ne yağı almıştım. Bu denli genç bir doktor olarak bu durum beni çok gururlandırmıştı. Ama sonradan devrim yıllarında açlıkla cebelleşmek zorunda kalınca gaz lambası, o siyah gözler, üzerinde parmak izleri ve aşağı doğru akan su damlacıkları olan altın sarısı tereyağı parçası az gelmedi aklıma.</p>

  <div>
    <br/>
  </div>

  <p class="p1" style="text-align: center;">***</p>

  <div>
    <br/>
  </div>

  <p>Dört ay korkuyla çırpınan bu kadını onca yıl geçtikten sonra neden mi hatırlıyorum? Boş yere değil. O kadın frengili ikinci hastamdı, ondan sonra en güzel yıllarımı harcamıştım zührevi hastalıklara. İlki göğsünde yıldız döküntüleri olan adamdı; İkincisi de o kadındı, ama bir istisnayla: Kadın korkuyordu. Pelageya İvanovna, Anna Nikolayevna, Demyan Lukiç ve benim, dördümüzün gaz lambası ışığıyla çalıştığımız yıllardan hafızamda kalan tek hasta o.</p>

  <p>Kadının idam mahkûmu gibi beklediği, azap dolu cumartesi günleri geride kalırken, ben de frengiyle ilgili araştırma yapmaya koyuldum. Sonbahar akşamları uzun oluyordu. Doktor dairemde sobanın sıcağı vardı. Etraftaki sessizlik bütün dünyada bir tek ben ve lambam varmış gibi hissettiriyordu. Uzaklarda bir yerlerde hayat fırtınalı bir şekilde, hızla devam ediyor; fakat benimse yalnızca pencereme vuran, tıkırdatan ve sonra da hiç fark ettirmeden sessiz kar tanelerine dönüşen yağmur damlalarım vardı. Saatlerce eski hasta kayıt defterlerinin başında oturup son 5 yılın kayıtlarını inceliyordum. Önümde binlerce, on binlerce insanın ve köyün ismi vardı. Bu insan sütunları arasında frengi vakalarını tarıyor ve sıklıkla rastlıyordum. Sıradan, rutin kayıtlar çarpıyordu gözüme: “Bronşit”, “larenjit”... ve diğerleri... Hah işte! “Lues III.” Yanında da tanıdık bir elden çıkan yayık yazı vardı:</p>

  <p>“Rp. Ung. hydrarg. ciner. 3.0 D.t.d.”</p>

  <p>İşte: “Kara merhem.”</p>

  <p>Sonra yeniden bronşitler, nezleler gözümün önünde dans ediyor ve birden duruyorlar... Yine “Lues”.</p>

  <p>Kayıtların çoğu ikinci tip Lues’ti. Üçüncü tip vakalar daha nadirdi ve bunların “tedavi” sütununda da koyu harflerle potasyum iyodür yazılıydı.</p>

  <p>Çatı katında unutulmuş, kalın, küf kokulu hasta kayıtlarında daha eskilere doğru gittikçe tecrübesiz kafam aydınlanıyordu. Durumun ciddiyetini anlamaya başlamıştım.</p>

  <p>Neredeydi bu ilk lezyon kayıtları? Onlara dair hiçbir şey göremiyordum. Binlerce ismin arasında bir tane ancak görmüştüm. Bu ne demek oluyordu? Demek ki...</p>

  <p>“Demek ki...” diye konuşmaya başladım kendi gölgem ve raflardaki kitapların sırtlarını kemiren farelerle. “Demek ki bu bölgede kimsenin frengiden haberi yok. Lezyonlar da kimseyi ürkütmüyor. Evet. Ortaya çıktıktan sonra kendi kendine iyileşiyor olmalı yaralar.</p>

  <p>Fakat yaranın izi kalıyor. Peki ama hepsi bu mu? Hayır, tabii ki değil! Sonra ikinci tip frengiye çeviriyor, şiddetli safhaya. 32 yaşındaki Semyon Hotov boğaz ağrısı ve vücudundaki kabarcıklarla hastaneye geldiğinde kül rengi bir merhem veriyorlar! Hah işte!”</p>

  <p>Işık bir çember halinde masaya vuruyordu. Kül tablasının tabanındaki çikolata renkli kadın sigara izmaritlerinin altında kaybolmuştu.</p>

  <p>“Bu Semyon Hotov’u bulacağım. Hmm...”</p>

  <p>Sararıp solmuş eski hasta kayıtları çevirdikçe hışırdıyordu. Semyon Hotov 17 Haziran 1916 tarihinde, zaten onun durumundaki hastaları kurtarmak için uzun süre önceden hazırlanmış cıvalı merhemden altı paket almış. Benden önceki doktorun merhemi verirken ona ne dediğini tahmin edebiliyorum: “Semyon, altı paketi de kullanınca iyice yıkanıp tekrar gel. Duydun mu Semyon?”</p>

  <p>Semyon da tabii ki eğilip boğuk sesiyle teşekkür etmiştir. Bir bakalım: 10-12 gün sonra Semyon’un isminin kayıtlarda mutlaka bir kez daha geçmesi gerekiyor. Bakalım, bakalım... Sigara dumanı, kâğıt hışırtıları... Hmm, hayır, yok! Semyon’un adı yok! Ne 10 gün, ne 20 gün sonra... İsmi geçmiyor. Ah, zavallı Semyon Hotov! Büyük ihtimal yıldızların gün doğumunda kayboluşu gibi mermerimsi döküntü de ortadan kaybolmuş, kondilomlar kurumuştur. Gerçekten ölecek bu Semyon. Muhtemelen vücudu vıcık vıcık lezyonlarla kaplı olarak muayenehanemde göreceğim bu Semyon’u. Burun kemeri hâlâ yerinde mi acaba? Gözbebekleri eşit mi? Zavallı Semyon!</p>

  <p>Ama Semyon nerede? O değil, İvan Karpov geldi. Bunda şaşılacak bir şey yok. İvan Karpov hasta olamaz mı? Fakat bir dakika, neden ona küçük dozda sütlü şekerle cıva klorür yazmışlar ki? İşte buyurun: Çünkü İvan Karpov iki yaşında! Onda da “Lues II” var! Şu uğursuz “II”! Yıldız döküntülerle getirmişler İvan Karpov’u. Annesinin kucağında içeri girdiğinde, doktorun sıkı ellerinden kaçıyormuş. Her şey açıktı.</p>

  <p>Biliyorum, tahmin edebiliyorum. İki yaşındaki bu küçük oğlan çocuğunun ikinci evreye geçmeden önceki ilk yarasının nerede çıktığını fark ettim, ağzındaydı. Kaşığından bulaşmıştı.</p>

  <p>Öğret bana Tanrı’nın unuttuğu köy! Öğret bana köy evinin sessizliği! Evet, eski hasta kayıt defterinin de bu genç doktora anlatacağı birçok enteresan şey var.</p>

  <p>İvan Karpov’un üstünde, “Avdotya Karpova, 30 yaşında” yazılıydı. Bu kim? Ah, tabii. İvan’ın annesi bu. Kucağında ağladığı kadın. Altında da, “Avdotya Karpova, 6 yaşında” yazılıydı. Peki bu kim? Ablası! Cıva klorür... Maaile buradalar... Maaile... Bir tek 35-40 yaşlarındaki Bay Karpov’un adını okuyamıyorum. Adı ne belli değil. Sidor mu, Petro mu, ne? Her neyse işte!</p>

  <p>“Sevgili eşim... Frengi fena bir hastalık...”</p>

  <p>İşte hakkında bir belge. Kafamda bir ampul yandı. Muhtemelen lanet olası cepheden geldi ve hastalığından bahsetmedi. Belki de bilmiyordu, anlatacak bir şeyi yoktu. Sonra da çekip gitti. Böyle olmalı. Önce Avdotya’ya bulaştı hastalık, sonra Marya’ya, Marya’dan sonra da İvan’a bulaştı aynı kâseleri, aynı havluları kullanmaktan.</p>

  <p>Bir aile daha. Ve bir tane daha... 70 yaşında ihtiyar bir adam. “Lues II” taşıyor. İhtiyar adamın biri. Ne kabahati olacak? Hiç. Aynı fincanları kullanmaktan, cinsel münasebet yok.</p>

  <p>Ortalık aydınlandı. Aralık ayının erkenden doğan güneşinin aydınlığı, beyazlığı gibi bir aydınlık. Demek ki hasta kayıtlarının ve açık resimli anlatımları olan harika Almanca ders kitaplarının başında oturarak geçirmiştim geceyi bir başıma.</p>

  <p>Yatak odama doğru giderken esniyor, mırıldanıyordum:</p>

  <p>“Bununla mücadele edeceğim.”</p>

  <div>
    <br/>
  </div>

  <p class="p1" style="text-align: center;">***</p>

  <div>
    <br/>
  </div>

  <p>Bir şeyle mücadele etmek için onunla yüz yüze gelmek gerekir ve o da kendini göstermekte gecikmedi. Kızaklar sıra sıra diziliyor, günde yüz hastanın geldiği oluyordu. Gün aydınlandığında başlıyor, pencerelerde akşamın puslu karanlığı görülene, son kızaklar da kimseye görünmeden usul usul karları hışırdatarak uzaklaşana değin çalışıyordum.</p>

  <p>Hastalık çok çeşitli ve sinsi biçimlerde karşıma çıktı. Kimi zaman küçük bir kızın boğazındaki beyazımsı lezyonlar halinde, kimi zaman kılıç gibi eğri, çarpık bacaklar halinde, kimi zaman ihtiyar bir kadının sararmış bacaklarında kurumuş yaralar halinde, kimi zaman gencecik bir kadının vücudundaki içi dolu papüller halinde karşıma çıktı. Bazen de Venüs’ün yarımay şeklindeki tacı gibi birinin alnında gururlu bir şekilde yer ediniyordu. Zaman zaman da babaların cehaletinin cezası çocuklarda, çocukların Kazak eyerlerine benzeyen burunlarında kendini gösteriyordu. Dikkatimden tamamen kaçtığı anlar da oluyordu, sonuçta okul sıralarını yeni terk etmiş tecrübesizin biriydim.</p>

  <p>Her şeye kendi aklımla ve tek başıma ulaşıyordum. Kemiklerde ve beyinde bir yerlerde saklanıyordu frengi.</p>

  <p>Çok şey öğrenmiştim.</p>

  <p>“O vakitler bir şeyler sürmemi söylemişlerdi ama...”</p>

  <p>“Kara merhem mi?”</p>

  <p>“Evet, evet doktor bey, kara merhemdi...”</p>

  <p>“Sırayla mı? Örneğin bugün kollara, öbür gün bacaklara şeklinde mi?”</p>

  <p>“Öyle. Peki nereden bildiniz doktor?” (Pohpohlarcasına tabii).</p>

  <p>Nasıl bilmem! Bilmemek elde mi? Şu frengi kabarcığına bir bak!</p>

  <p>“Şiddetli ağrıların oldu mu?”</p>

  <p>“Hem de nasıl! Doğum sancısından bile beter.”</p>

  <p>“Anlaşıldı. Boğazın da ağrıyor muydu?”</p>

  <p>“Boğazım mı? Evet, ağrıyordu. Geçen yıl.”</p>

  <p>“Hmm peki. Leonti Leonteviç merhem vermiş miydi?”</p>

  <p>“Verdi. Çizmelerim gibi kara bir merhem vermişti.”</p>

  <p>“Anlaşıldı bey amca. Merhemi iyi sürememişsin. İşe yaramamış.”</p>

  <p>Kilolarca merhemi israf etmiştim. Bir sürü de potasyum iyodür yazıp hararetle onca dil dökmüştüm. Bazı hastalar merhemi altı kere sürdükten sonra yanıma gelmişti. Dil dökmem hastaların büyük kısmında başarılı olamadıysa da, bir kısmında işe yaramış ve o bir kısım hastaya ilk aşamadaki iğneleri uygulayabilmiştik en azından. Fakat büyük çoğunluk bir kum saatinin içindeki kum taneleri gibi usulca akıp gitmişti elimden. Bu puslu, karlı havada da onları arayamazdım. Frenginin buralarda kimseyi ürkütmeyişinin, frenginin kendisinden daha korkutucu olduğuna inanmıştım. Anılarımın arasında o kara gözlü kadının ön plana çıkmış olmasının nedeni buydu. Duyduğu korku nedeniyle büyük bir saygıyla hatırlıyordum o kadını. İçlerinde bir tek o korkuyordu!</p>

  <div>
    <br/>
  </div>

  <p class="p1" style="text-align: center;">***</p>

  <div>
    <br/>
  </div>

  <p>Olgunlaşmış ve ne istediğini bilen, hatta bazen suratsız biri olmuştum. Görev sürem bitince üniversitemin bulunduğu şehre geri döneceğimi ve mücadelemin orada daha kolay olacağını hayal ediyordum.</p>

  <p>Yine böyle kasvetli bir günde genç ve güzel mi güzel bir kadın geldi muayenehaneme. Kucağında kundaklanmış bir bebek, yanında da kendilerine büyük gelen çizmelerle düşe kalka yürüyen iki çocuk vardı. Annelerinin kısa mantosunun altından görülen mavi eteğinin arkasına saklanmış duruyorlardı.</p>

  <p>“Çocuklarda döküntü başladı birdenbire,” dedi al yanaklı genç kadın ciddi bir tavırla.</p>

  <p>Annesinin eteğini tutan küçük kızın alnına dikkatle dokundum. Kız eteğin kıvrımlarına saklanıp gözden kayboldu ve kendini göstermedi. Eteğin öbür ucundan oldukça tombul yanaklı küçük Vanka’yı yakalayıp onun da alnına baktım. İkisinin de ateşi normaldi. “Canım, bebeği soy lütfen.”</p>

  <p>Kadın küçük kızı soydu. Vücudunda o kadar çok döküntü vardı ki ayaza kesmiş bir gecede gökyüzünün halini andırıyordu. Baştan ayağa her yerinde rozeoller ve sızıntılı papüller vardı. Vanka elimden kurtulmaya çabalıyor ve uluya uluya ağlıyordu. Demyan Lukiç yardım için yanıma geldi.</p>

  <p>“Soğuk algınlığı değil mi?” diye sordu anne sakin sakin bakarak.</p>

  <p>“Ah, ah... soğuk algınlığı ya,” diye homurdandı Demyan Lukiç, ağzını bir acıma ve tiksintiyle çarpıtarak. “Korobovo’da herkes aynı soğuk algınlığına yakalanmış.”</p>

  <p>“Bunun sebebi ne?” diye sordu anne, onun benekli göğsüne ve böğürlerine baktığım sırada.</p>

  <p>“Giyin,” dedim.</p>

  <p>Ardından masama geçip ellerimi başımın arasına aldım ve esnedim (günün sonuna doğru gelmişti ve 96. sıradaydı). Sonra:</p>

  <p>“Çocukların gibi sen de ‘kötü hastalığa’ yakalanmışsın. Tehlikeli ve korkunç bir hastalığa... Hepinizin derhal tedaviye başlaması ve uzun süre de devam etmesi gerekiyor,” dedim.</p>

  <p>Bir kadının canlı mavi gözlerinde sözlerinizin inandırıcı gelmediğini görüp de bunu kelimelerle anlatmanın bu denli zor olması çok üzücü. Kucağındaki bebeği kütük gibi çevirip bacaklarına aptal aptal bakarak sordu:</p>

  <p>“Bunlar neden olmuş peki?”</p>

  <p>Sonra çarpık bir gülümseme yayıldı dudaklarına.</p>

  <p>“Nedeni önemli değil,” diye karşılık verdim günün ellinci sigarasını yakarak, “tedaviye başlamazsanız çocuklarınıza ne olacağı gibi başka şeyler sorsanız daha iyi edersiniz.”</p>

  <p>“Ne olacak? Hiçbir şey olmaz,” diye cevap verdi ve bebeği kundağına sarmaya başladı. Önümde, sehpanın üzerinde bir saat duruyordu. Şimdi hatırladığım kadarıyla üç dakika kadar konuşmuştum ki kadın hüngür hüngür ağlamaya başladı. Zalimce ve korkutucu sözlerimden dolayı akan bu gözyaşları çok memnun etmişti beni, çünkü bir tek onlar sayesinde konuşmamın devamını getirebiliyordum:</p>

  <p>“Öyleyse kalıyorlar. Demyan Lukiç onları ek binaya yerleştirin. 2. Hasta odasında tifolu hastaları tedavi edeceğiz. Yarın şehre gidip yataklı frengi hastalarına bir özel bölüm açmak için izin alacağım.”</p>

  <p>Sağlık memurunun gözlerinde büyük bir merak uyandı birden.</p>

  <p>“Fakat doktor bey,” dedi (çok şüpheci biriydi zaten), “yalnız nasıl başa çıkarız böyle bir şeyle? Ya ilaçlar? Fazla hastabakıcımız yok. Ya yemeği kim yapacak? Sonra bulaşıklar... Peki ya iğneler ne olacak?”</p>

  <p>Başımı öylece donuk donuk sallayarak karşılık verdim:</p>

  <p>“Halledeceğiz.”</p>

  <div>
    <br/>
  </div>

  <p>Bir ay geçti.</p>

  <p>Karla kaplı yan binanın üç odasını teneke abajurlu lambalar aydınlatıyordu. Yatakların üzerlerinde yırtık çarşaflar örtülüydü. Hepi topu iki şırınga vardı. Küçük bir adet bir gramlık ve bir adet beş gramlık frengi iğnesi... Kısacası durum içler acısıydı, karın neden olduğu bir sefaletti. Fakat, birkaç kere korkudan buz kesilerek henüz benim için yeni bir şey olan muammalı, uygulaması zor Salvarsan iğnesi yaptığım şırınga ayrı bir yerde duruyordu gururla.</p>

  <p>Üstüne üstlük içim artık çok daha rahattı. Ek binada yedi erkek, beş kadın hasta vardı ve her geçen gün üzerlerindeki yıldız döküntüler gözümün önünde yok oluyordu.</p>

  <p>Akşamdı. Demyan Lukiç elinde ufak bir lambayla utanıp sıkılan küçük Vanka’nın üzerine tutuyordu ışığı. Ağzına irmik bulaşmıştı fakat artık üzerindeki döküntüler gitmişti. Dördü de lambanın altından sırayla geçtikçe vicdanım okşanıyordu.</p>

  <p>“Öyleyse yarın taburcu olacağım herhalde,” dedi anne bluzunu düzelterek.</p>

  <p>“Hayır, henüz değil,” diye cevap verdim. “Bir dizi iğne daha yapılması gerekiyor.”</p>

  <p>“Kabul etmiyorum. Evde bir dünya işim var. Yardımınız için teşekkürler, ancak yarın taburcu edin. Artık iyileştik.”</p>

  <p>Konuşma şenlik ateşi gibi giderek alevlendi ve şöyle bitti.</p>

  <p>“Biliyor musun, sen, sen var ya...” dedim öfkeden kızardığımı hissederek, “aptalın tekisin!”</p>

  <p>“Neden böyle hakaret ediyorsunuz? Nasıl tedavi etmek bu, hastalarınızı hakaret ederek mi muayene ediyorsunuz?”</p>

  <p>“Aptal dememe mi kızdın? Sen aptal lafından daha fenasını hak ediyorsun! Vanka’ya bak! Onu öldürmek mi istiyorsun? Hayır, buna izin vermeyeceğim!”</p>

  <p>Ve böylece on gün daha kaldı. On gün! Daha fazla kimse tutamazdı onu burada. Buna kalıbımı basarım. Fakat inanın bana vicdanım rahattı ve hatta... sarf ettiğim “aptal” lafı da hiç canımı sıkmıyordu. Pişman değilim. O yıldız gibi döküntülerle karşılaştırınca böyle bir hakaret hiç kalıyor!</p>

  <div>
    <br/>
  </div>

  <p class="p1" style="text-align: center;">***</p>

  <div>
    <br/>
  </div>

  <p>Yıllar geçti. Kader ve aradaki zor yıllar karla kaplı ek binadan çok uzaklara sürükledi beni. Şimdi oralarda neler oluyordur, kimler vardır acaba? Eminim şimdi daha iyi durumdadır oralar. Binayı beyaza boyamışlardır, belki de yeni çarşaflar bile vardır. Elektrik yoktur tabii. Belki şimdi bu satırları yazarken genç bir baş, bir hastanın göğsüne doğru eğiliyordur. Gaz lambasının sarımsı ışığı vuruyordur hastanın sarımsı bedenine...</p>

  <p>Selam olsun sana yoldaş!</p>
</body>
</html>