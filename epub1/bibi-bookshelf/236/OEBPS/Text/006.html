<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Yol Arkadaşı</title>
</head>

<body>
  <h1 class="h21" style="text-align: center;">Yol Arkadaşı</h1>

  <p>Yanılmıyorsam, genç bir yazarla ilgili pek bilinen bir fıkra vardır. Bu genç adam, her türlü yazıyı okumuş olan bıkkın yayınevi sahibinin dikkatini çekebilmek için romanına şu cümleyle başlamış:</p>

  <p>"Düşes, 'Allah kahretsin!' diye bağırdı." İşin garibi, benim hikâyem de aynı şekilde başlıyor. Sadece böyle bağıran kız bir düşes değildi.</p>

  <p>Haziran başlarında bir gündü. Paris'teki bir işimi halletmiş, sabah postasıyla Londra'ya dönüyordum. Orada eski arkadaşım, Belçikalı dedektif Hercule Poirot'la oturmaktaydım. Calais ekspresi şaşılacak kadar tenhaydı. Benim kompartımanımda da sadece bir tek yolcu vardı. Trene son dakikada yetiştiğim için o ana kadar yol arkadaşıma pek dikkat etmemiştim. Ama sonra kız dikkatimi üzerine şaşılacak bir biçimde çekti. Yerinden fırlayarak pencereyi açtı. Başını dışarı çıkardı. Sonra da geri çekerek, "Allah kahretsin!" diye bağırdı.</p>

  <p>Açıkçası, bazı bakımlardan geri kafalıyımdır. Bir kadının tam bir kadın gibi davranması gerektiğine inanırım. Sabaha kadar dans eden, içtiği sigaralar yüzünden fabrika bacası gibi tüten ve eski gemicileri bile utandıracak bir şekilde küfreden modern kızlardan hiç hoşlanmam.</p>

  <p>İşte bu yüzden kızın sözlerini duyunca hafifçe kaşlarımı çatarak başımı kaldırdım. Kırmızı bir şapka giymiş olan genç kızın güzel, küstah ifadeli bir yüzü vardı. Siyah parlak saçları kulaklarını gizliyordu. Onun ancak on yedisinde olduğuna karar verdim.</p>

  <p>O hiç utanmamıştı. Bakışlarıma karşılık vererek yüzünü hafifçe buruşturdu. Üçüncü bir kişiyle konuşuyormuş gibi, "Allah Allah," dedi. "Beyefendiyi sarstık. Sözlerim için özür dilerim. Biliyorum, bir genç kıza yakışacak gibi değil. Ama bir bakıma çok haklıyım. Biliyor musunuz, kız kardeşimi kaybettim..."</p>

  <p>Nazik nazik, "Öyle mi?" diye mırıldandım. "Çok yazık..."</p>

  <p>Genç kız, "Hiç hoşlanmadı," dedi. "Benden de, kız kardeşimden de. Oysa haksızlık bu. Çünkü kız kardeşimi görmedi ki!"</p>

  <p>Ağzımı açtım.</p>

  <p>Gelgelelim kız beni konuşturmadı. "Başka bir şey söylemeyin! Kimse beni sevmiyor! Çok üzgünüm." Bir Fransız mizah dergisinin arkasına saklandı. Bir iki dakika sonra derginin üzerinden usulca bana baktığını gördüm. Dayanamayarak güldüm.</p>

  <p>Genç kız da gülerek dergiyi bir yana attı. "Göründüğünüz kadar aksi olmadığınızdan emindim!"</p>

  <p>Kahkahaları o kadar neşeliydi ki, ben de ona katıldım. Aslında bu genç kız hiç de hoşlanmadığım o modern tiplerdendi. Ama sert tavırlar takınarak gülünç bir duruma düşmem de anlamsızdı. Onun için yumuşamaya karar verdim. Ne de olsa kız çok güzeldi.</p>

  <p>"Eh," dedi kız. "Artık dost olduk sayılır. Kız kardeşim için üzüldüğünüzü söyleyin bakayım."</p>

  <p>"Çok üzüldüm."</p>

  <p>"Aferin."</p>

  <p>"İzin verin de sözlerimi bitireyim. Kız kardeşiniz için çok üzüldüm, ama onun yokluğu beni pek etkileyemeyecek." Eğilerek kızı selamladım.</p>

  <p>Ama anlaşılması hiç de kolay olmayan bu kız kaşlarını çatarak başını salladı. "Vazgeçin. Deminki hoşgörülü tavrınızı tercih ederim. Yüzünüzden ne düşündüğünüz o kadar belliydi ki. Bu kız bizlerden değil, diyordunuz. Ama açıkçası, son zamanlarda bunu farkedebilmek zorlaştı. Artık bir düşesle bir kokotu ayırt edebilen çok az. Ah, işte sizi yine sarstım. Galiba şimdiye kadar inzivadaydınız? Ama bunu ayıpladığım yok. Aksine! Sizin gibilerden keşke daha çok olsaydı. Bir adamın insana hemen sulanıvermeye kalkmasına çok sinirlenirim. Müthiş öfkelenirim o zaman." Başını şiddetle salladı.</p>

  <p>"Öfkelendiğiniz zaman ne yaparsınız?"</p>

  <p>"Bir iblise dönerim âdeta. Aklıma geleni söyler ve yaparım. Bir keresinde bir adamı az kalsın öldürüyordum. Emin olun, o da bunu hak etmişti ya. E, tabii, bende İtalyan kanı var. Günün birinde başım belaya girecek."</p>

  <p>"Aman," diye yalvardım. "Sakın bana kızmayın."</p>

  <p>"Hayır, kızmam. Sizden hoşlandım. Sizi ilk gördüğüm an hoşlandım. Ama beni hiç de tasvip etmezmiş gibi bir haliniz vardı. Onun için de ahbap olamayacağımızı düşündüm."</p>

  <p>"Ama olduk işte. Bana kendinizden söz etsenize."</p>

  <p>"Ben aktristim. Hayır, hayır, düşündüklerinizden değil. Hani şu pırlantalar içinde Savoy'da öğle yemeği yiyen, her gazetede fotoğrafları çıkanlardan değilim. Altı yaşımdan beri sahneye çıkıyor ve perende atıyorum."</p>

  <p>Şaşırdım. "Efendim?"</p>

  <p>"Siz hiç çocuk akrobat görmediniz mi?"</p>

  <p>"Ah, şimdi anladım."</p>

  <p>"Amerika'da doğdum ama hayatımın önemli bir bölümünü İngiltere'de geçirdim. Şimdi yeni bir numaramız var."</p>

  <p>"Kiminle?"</p>

  <p>"Kız kardeşimle. Şarkı söyleyip dans ediyoruz. Bir iki nükte yapıyoruz. Arada da cambazlık tabii. Çok hoşlanıyorlar bundan. Bu işte para çok..." Yol arkadaşım öne doğru eğilerek bana sahne hayatından söz etmeye başladı. Bütün amacının başarıya erişmek olduğu anlaşılıyordu. Bir ara bana ne iş yaptığımı sordu.</p>

  <p>"Bir milletvekilinin özel sekreteriyim."</p>

  <p>"Ah... öyleyse çok akıllı birisiniz."</p>

  <p>"Yok canım, hiç de değil. Günde sadece bir iki saat çalışıyorum. İlgimi çeken başka bir konu olmasaydı herhalde sıkıntıdan patlardım."</p>

  <p>"Ah... Boş zamanlarınızda böcek koleksiyonu mu yapıyorsunuz yoksa?"</p>

  <p>"Hayır. Apartmanımı çok ilgi çekici bir insanla paylaşıyorum. Belçikalı, eski bir polis. Şimdi Londra'da özel dedektif olarak çalışıyor. Ve şaşılacak kadar da başarılı oluyor. Gerçekten olağanüstü bir adam. Kaç defa polisin çözemediği esrarlı olayların içyüzünü ortaya çıkardı."</p>

  <p>Yol arkadaşım gözlerini iri iri açmış beni dinliyordu. "Ah, ne ilginç. Ben cinayetlere bayılırım. Hiçbir polisiye filmi kaçırmam. Bir cinayet oldu mu, gazeteleri yutarcasına okurum."</p>

  <p>"Styles olayını hatırlıyor musunuz?" diye sordum.</p>

  <p>"Durun, bakayım. Yaşlı bir kadın zehirlenmişti değil mi? Essex'de bir yerde sanırım."</p>

  <p>Başımı salladım. "İşte o Poirot'un karıştığı ilk büyük olaydı. Eğer o olmasaydı, katil adaletin pençesinden kurtulacaktı." Heyecanla olayı anlatmaya başladım. Genç kız büyülenmiş gibi beni dinliyordu. O kadar dalmıştı ki, Calais istasyonuna girmiş olduğumuzu neden sonra farkettik.</p>

  <p>Yol arkadaşım, "Aman!" diye bağırdı. "Pudra pomponum nerede?"</p>

  <p>Yüzüne bol bol pudra sürüp, dudaklarını boyadı. Ufak aynada memnun bir tavırla yüzüne baktıktan sonra pudriyerini çantasına attı. "Hah, şimdi daha iyi. insan her zaman kendine bakmalı. Yorucu bir iş bu. Ama kendisine saygısı olan bir kız hiçbir zaman biçimsiz bir kılıkta ortaya çıkmamalıdır."</p>

  <p>İki hamal buldum. Perona indik.</p>

  <p>Yol arkadaşım bana elini uzattı. "Hoşçakalın. Bundan sonra konuşmama dikkat edeceğim."</p>

  <p>"Eh...Herhalde vapurda sizinle ilgilenmeme izin verirsiniz."</p>

  <p>"Belki de vapura binmem. Önce kız kardeşimin trene yetişip yetişmediğini anlamalıyım. Yinede çok teşekkür ederim."</p>

  <p>"Ama sanırım tekrar karşılaşacağız değil mi? Ben..."</p>

  <p>Durakladım. "Kız kardeşinizle tanışmak isterdim." İkimiz de gülmeye başladık.</p>

  <p>"Çok naziksiniz. Kardeşime bu sözlerinizi ileteceğim. Ama bir daha karşılaşacağımızı pek sanmıyorum. Yolculuk sırasında bana çok iyi davrandınız. Üstelik önce küstahlık etmeme rağmen. Ama yüzünüzde ilk beliren ifade gerçeğin ta kendisiydi. Ben sizin dünyanızdan değilim. Ve böyle şeyler birtakım dertlere neden olur. Bunu çok iyi biliyorum." Yüzünün ifadesi değişti. Bütün neşesi kaçmıştı. Şimdi öfkeli, kinci bir hali vardı.</p>

  <p>Veda edip dönerken bağırdım. "Bana adınızı olsun söylemeyecek misiniz?"</p>

  <p>Omzunun üzerinden baktı. Yanaklarında gamzeler belirmişti. Greuze'ün yaptığı güzel tablolardan birine benziyordu. "Kül Kedisi," diyerek bir kahkaha attı.</p>

  <p>O sırada Kül Kedisiyle bir daha çok garip şartlar altında karşılaşacağımız aklımdan bile geçmiyordu...</p>
</body>
</html>
