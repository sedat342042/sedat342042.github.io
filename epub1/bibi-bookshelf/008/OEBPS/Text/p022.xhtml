<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>22</h2>

  <p>Philip’in amcasının Bayan Wilkinson adında, Berlin’de oturan eski bir ahbabı vardı. Bir papazın kızıydı ve Bay Carey son papaz yardımcılığı görevini, onun Lincolnshire’da bir köyde bölge papazı olan babasıyla geçirmişti; babasının ölümünden sonra, kadın Fransa ve Almanya’da mürebbiye olarak çeşitli görevlerde bulunmuştu. Bayan Carey’yle mektuplaşmayı sürdürmüş ve iki üç kez tatilini Blackstable Papaz Evi’nde, Carey’lerin seyrek gelen misafirlerinin hep yaptığı gibi küçük bir ücret ödeyerek geçirmişti. Philip’in isteklerine boyun eğmenin direnmekten daha az sıkıntı yaratacağı belli olunca, Bayan Carey bu kadına akıl danışmak için mektup yazdı. Bayan Wilkinson, Almanca öğrenmek için mükemmel bir yer olarak Heidelberg’i ve rahat bir ev olarak da Frau Profesör Erlin’in evini tavsiye etti. Philip orada haftalığı otuz marka kalabilirdi ve bölgedeki lisede öğretmenlik yapan Profesör’ün kendisi de ona ders verebilirdi.</p>

  <p>Philip, Heidelberg’e bir mayıs sabahı vardı. Eşyaları bir el arabasına kondu, hamalın peşinden istasyondan çıktı. Gökyüzü masmaviydi, geçtikleri bulvardaki ağaçlar yapraklarla donanmıştı; havada Philip’in ferahlık hissetmesine yol açan bir şey vardı, hafif bir ürkeklikle yabancılar arasında yeni bir yaşama adım attığını hissetmek ona büyük mutluluk verdi. Kimsenin karşılamaya gelmemiş olması biraz üzücüydü ve hamal onu büyük beyaz bir evin ön kapısında bırakınca biraz ürkek hissetti kendini. Pasaklı bir delikanlı onu içeri alıp salona götürdü. Burası, yeşil kadife kaplı büyük bir mobilya takımı ve ortada yuvarlak bir masa ile döşenmişti. Masanın üstünde suya konmuş, pirzolanın kemiğine sarılmışa benzeyen bir kâğıt fırfırla sıkıca destelenmiş bir buket çiçek ve özenli aralıklarla yerleştirilmiş deri ciltli kitaplar vardı. Küflü bir koku hissediliyordu.</p>

  <p>O anda, Frau Profesör bir yemek kokusuyla içeri girdi, sıkıca toplanmış saçları ve kırmızı bir yüzü olan kısa boylu, çok şişman bir kadındı; boncuk gibi parlayan küçücük gözleri ve heyecanlı bir hali vardı. Philip’in her iki elini de tutup ona Bayan Wilkinson’ı sordu; Bayan Wilkinson iki kez onunla birkaç hafta geçirmişti. Almanca ve yarım yamalak bir İngilizce konuşuyordu. Philip ona Bayan Wilkinson’ı tanımadığını bir türlü anlatamadı. Ardından kadının iki kızı geldi. Philip’e pek genç görünmediler ama yaşları herhalde yirmi beşten fazla değildi: Büyük olan, annesi kadar kısa boylu Thekla, aynı kurnaz havaya sahipti ama güzel bir yüzü ve gür, siyah saçları vardı; küçük kardeşi Anna uzun boylu ve sıradandı ama güzel bir gülümsemesi olduğu için Philip hemen onu tercih etti. Birkaç dakika süren nezaket dolu bir sohbetten sonra, Frau Profesör Philip’i odasına götürüp orada bıraktı. Odası küçük bir kuledeydi, <i>Anlage’</i>deki<a class="dipnot2" href="../Text/dipnotlar.xhtml#a16" id="k16"><sup>[16]</sup></a>&nbsp;ağaçların tepelerini görüyordu; yatağı da bir cumbadaydı, bu yüzden masaya oturunca hiç de yatak odası gibi görünmüyordu. Philip eşyalarını boşalttı ve bütün kitaplarını dizdi. Nihayet kendi kendisinin efendisi olmuştu.</p>

  <p>Saat birde çalan zil ona yemeğin hazır olduğunu bildirdi ve Frau Profesör’ün misafirlerini salonda toplanmış buldu. Kadının kocasıyla tanıştı; kırlaşmaya yüz tutmuş açık renk saçları ve mavi gözleri olan uzun boylu, orta yaşlı bir adamdı. Philip’le sohbetlerden değil de İngiliz klasiklerini çalışmakla öğrenilmiş düzgün, hayli eski bir İngilizceyle konuştu; konuşurken sadece Shakespeare’in oyunlarında rastladığı kelimeleri kullandığını işitmek Philip’e tuhaf geldi. Frau Profesör Erlin, müessesesine bir pansiyon değil bir aile evi diyordu; ancak aradaki farkın ne olduğunu anlayabilmek için bir metafizikçinin ince zekâsına sahip olmak gerekti. Salondan geçilen uzun, karanlık odada yemeğe oturduklarında, mahcubiyetten kıvranan Philip on altı kişi olduğunu gördü. Frau Profesör bir uca oturup eti kesti. Ona kapıyı açan aynı sakar hödüğün yaptığı servis, tabakların çıkardığı yüksek tıngırtılarla sürdü; eline çabuk olsa da ilk servis yapılanlar yemeklerini, sona kalanlar porsiyonlarını alamadan bitirdi. Frau Profesör, Almancadan başka dil konuşulmamasında ısrar etmişti, bu yüzden Philip, sıkılganlığını aşıp da gevezelik yapmak istese bile dilini tutmak zorunda kaldı. Birlikte yaşayacağı insanlara baktı. Frau Profesör’ün yanında birkaç yaşlı hanım oturuyordu ama Philip onlara pek dikkat etmedi. Fräulein Hedwig ve Fräulein Cäcilie diye hitap edildiğini duyduğu iki genç kız vardı, ikisi de sarışındı ve biri çok güzeldi. Fräulein Cäcilie’nin sırtına inen uzun bir saç örgüsü vardı. Kızlar yan yana oturmuş, kahkahalarını bastırarak birbirleriyle gevezelik ediyorlardı: Ara sıra Philip’e bakıyorlar, biri fısıltıyla bir şeyler söylüyordu; ikisi de kıkırdayınca Philip acemice kızarıyor, onunla alay ettiklerini hissediyordu. Onların yanında, üniversitede Batıdaki koşulları inceleyen sarı yüzlü, içten bir gülümsemesi olan Çinli bir adam oturuyordu. Tuhaf bir aksanla o kadar hızlı konuşuyordu ki kızlar onu her zaman anlayamıyor ve ardından kahkahalara boğuluyorlardı. O da neşeyle gülüyor, bunu yaparken badem gözleri neredeyse kapanıyordu. İki ya da üç Amerikalı adam vardı, siyah paltolar giymişlerdi, ciltleri hayli sarı ve kuruydu: Bunlar teoloji öğrencileriydi; kötü Almancalarında takır tukur New England aksanını seçebilen Philip onlara şüpheyle baktı; çünkü Amerikalıları vahşi ve gözü kara barbarlar olarak görmesi öğretilmişti.</p>

  <p>Ardından kısa bir süre salondaki sert, yeşil kadife koltuklara oturduklarında, Fräulein Anna Philip’e onlarla yürüyüşe çıkmak isteyip istemediğini sordu.</p>

  <p>Philip daveti kabul etti. Kalabalık bir gruptu. Frau Profesör’ün iki kızı, diğer iki kız, Amerikalı öğrencilerden biri ve Philip vardı. Philip, Anna ile Fräulein Hedwig’in yanında yürüyordu. Biraz heyecanlıydı. Daha önce hiç kızlarla tanışmamıştı. Blackstable’da sadece çiftçilerin kızları ve bölge tüccarlarının kızları vardı. Onları ismen ve simaen tanırdı ama çekingendi ve sakatlığına güldüklerini zannediyordu. Papazla Bayan Carey’nin kendi yüksek sınıflarıyla çiftçilerinki arasında yaptıkları ayrımı gönüllü kabul etmişti. Doktorun iki kızı vardı, ama ikisi de Philip’ten yaşça hayli büyüktü ve Philip daha küçük bir çocukken, peş peşe gelen asistanlarla evlenmişlerdi. Okulda, çocuklardan bazılarının tanıdığı, mütevazıdan ziyade cüretkâr iki üç kız vardı; muhtemelen tümüyle maskülen hayal gücünün ürünü olan umutsuz hikâyeler, onların entrikalarından bahsediyordu; ama Philip bu hikâyelerin içini korkuyla doldurmasını hep kibirli bir küçümsemenin altına gizliyordu. Hayal gücü ve okuduğu kitaplar, onda Byron tarzı bir tavır takınma arzusu uyandırıyordu; marazi bir kişisel farkındalık ile cesur olmasını kendine borçlu olduğuna dair bir inanç arasında kalmıştı. Artık zeki ve eğlenceli olması gerektiğini hissediyordu, ama beyni bomboş gibiydi ve ne kadar uğraşsa da aklına söyleyecek hiçbir şey gelmiyordu. Frau Profesör’ün kızı Fräulein Anna, bir vazife anlayışıyla kendini ona adamıştı, ama diğeri çok az konuşuyordu: Ara sıra pırıltılı gözleriyle ona bakıyor, bazen de Philip’in kafasını karıştıracak biçimde içten bir kahkaha atıyordu. Philip, kızın onu son derece komik bulduğunu hissetti. Çam ağaçları arasından, bir tepenin yamacından yürüdüler ve ağaçların hoş kokusu Philip’in çok hoşuna gitti. Sıcak, bulutsuz bir gündü. Sonunda, güneşin altındaki Ren vadisinin önlerine serildiği bir tepeye ulaştılar. Çok büyük bir düzlüktü, uzakta seçilen şehirlerle altın sarısı ışığın altında pırıl pırıl parlıyordu; nehrin gümüş kurdelesi, düzlüğün içinden dolana dolana akıyordu. Philip’in bildiği Kent’in kenar kısmında geniş alanlar nadir bulunurdu, sadece deniz engin bir ufuk sunardı ve şimdi gördüğü devasa mesafe ona tuhaf, tarif edilemez bir heyecan vermişti. Bir anda büyük bir sevinç hissetti. O her ne kadar farkında olmasa da yabancı duyguların seyreltmediği güzellik duygusunu ilk kez hissediyordu. Diğerleri yürümeye devam ederken üçü bir banka oturdular ve kızlar hızlı hızlı Almanca konuşurken, Philip onların yakınında olmasına aldırmadan kendine göz ziyafeti çekti.</p>

  <p>“Vay canına, mutluyum be,” dedi kendi kendine, farkına varmaksızın.</p>
</body>
</html>