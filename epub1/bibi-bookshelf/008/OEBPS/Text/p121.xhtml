<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>121</h2>

  <p>Şerbetçiotu toplama işi bitince Philip, St. Luke’ta revir doktoru asistanı olacağı haberiyle, Athelny’lerle birlikte Londra’ya döndü. Westminister’da mütevazı bir pansiyonda kendine oda tuttu ve ekim başında görevine başladı. İş ilginç ve değişkendi; her gün yeni bir şey öğreniyordu; kendini birazcık önemli hissediyordu ve Sally’yi bol bol görüyordu. Hayattan olağanüstü zevk alıyordu. Ayakta hastasının olduğu günler hariç, saat altı civarı işi bitiyor ve o zaman Sally çıktığında onunla buluşmak üzere kızın çalıştığı dükkâna gidiyordu. Yolun karşı tarafındaki “depo girişi”nde ya da biraz daha ileride, ilk köşede takılan birkaç genç adam daha olurdu; ikişer ikişer ya da küçük gruplar halinde çıkan kızlar da onları fark edince birbirlerini dirsekleyip kıkırdarlardı. Düz siyah elbisesi içinde Sally, Philip’le yan yana şerbetçiotu toplayan o taşralı kızdan çok farklı görünüyordu. Dükkândan hızlı adımlarla yürüyüp çıkardı, ama buluştuklarında adımları hız keserdi ve onu uysal bir gülümseyişle selamlardı. Kalabalık caddede yan yana yürürlerdi. Philip ona hastanedeki işini anlatır, kız da ona o gün dükkânda neler yaptığını söylerdi. Sally’yle birlikte çalışan kızların isimlerini öğrenmeye başlamıştı. Zaman içinde Sally’nin ölçülü ama zekice komiklikler yaptığını fark etti, ayrıca amirleri olan kadınlarla erkeklerin tuhaflıklarına dair, Philip’i çok eğlendiren yorumlarda bulunuyordu. Sally’nin çok tipik bir anlatım biçimi vardı, anlattığı şeyin komik hiçbir tarafı yokmuş gibi çok ciddi bir eda takmıyordu, yine de o kadar keskin bir gözlem oluyordu ki Philip gevrek gevrek kahkaha atmaya başlıyordu. Ardından, kendi esprisinin farkında olduğunu gösteren, gülümseyen gözlerle ona yandan bir bakış atıyordu. Buluştuklarında tokalaşıyor ve aynı şekilde resmi biçimde ayrılıyorlardı. Bir seferinde Philip ondan gelip pansiyonunda kendisiyle çay içmesini istedi, ama Sally bunu reddetti.</p>

  <p>“Hayır, bunu yapamam. Yakışık almaz.”</p>

  <p>Aralarında hiçbir zaman tek bir sevgi kelimesi geçmedi. Kız, bu yürüyüşlerdeki arkadaşlıktan fazlasını istemiyor gibi görünüyordu. Yine de Philip, Sally’nin kendisiyle birlikte olmaktan memnun olduğuna emindi. Sally, başlangıçtaki gibi onu şaşırtmaya devam ediyordu. Tavırlarını hâlâ çözememişti; ama tanıdıkça ondan daha çok hoşlanıyordu; becerikli ve otokontrollüydü, cazibeli bir dürüstlüğü vardı; her koşulda ona güvenebileceğinizi hissediyordunuz.</p>

  <p>Bir defasında alakasızca, “İnanılmaz iyi birisin,” dedi ona.</p>

  <p>“Ben de herkes gibiyim herhalde,” diye cevap verdi kız.</p>

  <p>Philip ona âşık olmadığını biliyordu. Kıza karşı büyük bir duygusal yakınlık hissediyor; arkadaşlığı hoşuna gidiyordu; tuhaf biçimde rahatlatıcıydı; ayrıca bir mağazada çalışan on dokuz yaşında bir kıza karşı aklından geçirebilmesi ona saçma gelen bir şey daha hissediyordu: Ona saygı duyuyordu. Fevkalade sağlıklı oluşuna da hayrandı. Hiçbir kusuru olmayan muhteşem bir hayvandı; fiziksel mükemmellik Philip’in içini hep hayranlık içeren bir huşuyla doldururdu. Kız onun kendisini değersiz hissetmesine yol açıyordu.</p>

  <p>Sonra bir gün, Londra’ya dönmelerinin üstünden yaklaşık üç hafta geçmişken, yan yana yürürlerken Philip onun alışılmadık biçimde sessiz olduğunu fark etti. Sally’nin yüz ifadesindeki sükûnet, kaşlarının arasındaki hafif bir çizgiyle değişmişti. Bu, kaş çatmanın başlangıcıydı.</p>

  <p>“Sorun nedir Sally?” diye sordu.</p>

  <p>Kız ona değil, dosdoğru önüne baktı, yüzü karardı.</p>

  <p>“Bilmiyorum.”</p>

  <p>Philip onun kastettiği şeyi hemen anladı. Kalbi aniden, hızlıca hop etti ve yanaklarının rengi çekildi.</p>

  <p>“Ne demek istiyorsun? Yoksa korktuğun şey...”</p>

  <p>Philip durdu. Daha fazla konuşamadı. Böyle bir şeyin olabileceği hiç aklına gelmemişti. Ardından kızın dudaklarının titrediğini fark etti, ağlamamaya çalışıyordu.</p>

  <p>“Henüz emin değilim. Belki her şey yolundadır.”</p>

  <p>Philip’in ondan hep ayrıldığı yere, Chancery Road’un köşesine gelene dek sessizce yürüdüler. Sally elini uzatıp gülümsedi.</p>

  <p>“Henüz endişelenme. Hayırlısını ümit edelim.”</p>

  <p>Philip, kafasının içinde bir düşünce hengâmesiyle yürüyüp uzaklaştı. Ne büyük bir aptallık etmişti! Aklına gelen ilk şey buydu; adi, sefil bir aptaldı ve bir öfke patlamasıyla bunu kendi kendine defalarca tekrar edip durdu. Kendisinden iğreniyordu. Nasıl böyle bir belaya bulaşabilmişti? Ama aynı anda, düşünceler birbiri ardına beyninde cirit atıp, yine de bir kâbusta görülen bir yapbozun parçaları gibi umutsuz bir keşmekeşin içinde bir arada durur gibiyken, kendi kendine ne yapacağını sordu. Her şey önünde çok açıkken, uzun zamandır hedeflediği her şey nihayet ulaşılabilir mesafeye gelmişken, akıl almaz aptallığı bu yeni engelin ortaya çıkmasına yol açmıştı. Philip’in kabul ettiği şeylerin üstünde fazla durmaması, düzenli yaşama duyduğu arzunun bir kusuruydu ve bu da onun gelecekte yaşama arzusuydu; hastanedeki işine başlar başlamaz, seyahatlerini ayarlamaya koyulmuştu. Geçmişte, geleceğe dair planlarını genellikle fazla ayrıntılı düşünmemeye çalışmıştı, bu yalnızca heves kırıcıydı; ama artık hedefine o kadar yaklaşmıştı ki bu tutkuya dayanmak çok zordu. Her şeyden önce, İspanya’ya gitmeye niyetliydi. Kalbindeki ülke burasıydı; şimdiye dek de onun ruhuyla, romantizmiyle, renkleri, tarihi ve görkemiyle dolmuştu; buranın onun için başka hiçbir ülkenin veremeyeceği özel bir mesaj taşıdığını hissediyordu. Bu güzel eski şehirlerin dolambaçlı sokaklarında çocukluğunda çoktan yürümüştü sanki; Córdoba, Sevilla, Leön, Toledo, Tarragona, Burgos. İspanya’nın büyük ressamları onun ruhunun ressamlarıydı ve azap içindeki huzursuz kalbi için diğer bütün ressamlardan daha önemli olan eserleriyle karşı karşıya geldiğinde hissedeceği esrimeyi düşündükçe nabzı hızla atıyordu. Kendi ırklarının özelliklerini başka ülkelerin şairlerinden daha fazla taşıyan bu büyük şairleri okumuştu; çünkü onlar ilhamlarını dünya edebiyatının genel akımlarından ziyade ülkelerinin kavurucu, kokulu düzlüklerinden ve kasvetli dağlarından alıyor gibi görünüyorlardı. Birkaç ay gibi kısa bir süreden sonra, ruhun ve tutkunun ihtişamına en uygun görünen bu lisanı tüm çevresinde kendi kulaklarıyla işitecekti. İnce zevki ona, şevkini tatmin etmek için Endülüs’ün fazla yumuşak ve tensel, hatta biraz müstehcen olduğunu sezdiriyordu; hayal gücü de Kastilya’nın rüzgârın süpürdüğü uzaklıklarına ve Aragon’la León’un bakımsız ihtişamına daha bir hevesle takılıp kalıyordu. Bu bilinmez temasların ona neler vereceğini tam olarak bilmiyordu, ama bunlardan, daha uzak ve daha yabancı yerlerin çeşitli harikalarıyla daha yetkin bir şekilde yüz yüze gelip onları kavramak için bir güç ve bir amaç edineceğini hissediyordu.</p>

  <p>Çünkü bu sadece başlangıçtı. Gemilerinde doktor istihdam eden çeşitli şirketlerle bağlantıya geçmişti ve onların rotalarını biliyordu, bu gemilerde bulunan kişilerden her bir hattın avantajlarını ve dezavantajlarını tam olarak öğrenmişti. Orient ile P&amp;O’yu bir kenara ayırdı. Bunlarda yatacak yer bulmak zordu; ayrıca yolcu trafikleri tıbbi personele çok az özgürlük tanıyordu; ama Doğu’ya acelesiz seferlere çıkan büyük tarifesiz gemiler gönderen birkaç başka şirket vardı, bir iki günden iki haftaya kadar çeşitlilik gösteren sürelerde her tür limanda duruyorlardı, böylece bol bol zamanınız oluyor, genellikle ülkelerin iç kısımlarına bir geziye çıkabilmek mümkün oluyordu. Ücret düşüktü, yiyecek ancak yetecek kadardı, bu yüzden bu görevlere fazla talep olmuyordu ve Londra’da mezun olmuş biri başvuracak olursa böyle bir iş bulması neredeyse kesindi. Rastgele birkaç adamdan başka hiçbir yolcu olmadığı için, yol üstü olmayan bir limandan öbürüne gitme işinde gemide geçen hayat samimi ve güzeldi. Philip teğet geçtikleri yerlerin listesini ezbere biliyordu; bunların her biri gözünde tropik güneş ışığının, bereketli, gizemli, yoğun bir hayatın sihirli renginin canlanmasına yol açıyordu. Hayat! Onun istediği buydu. Nihayet hayatın menziline girebilmişti. Belki de Tokyo ya da Şanghay’dan başka bir denizyolu hattına geçebilir ve Güney Pasifik adalarına kendini atabilirdi. Bir doktora her yerde ihtiyaç vardı. Burma’nın bir bölgesine gitme fırsatı çıkabilirdi, Sumatra ya da Borneo’nun o zengin cangıllarına gidemez miydi? Hâlâ gençti ve zaman onun lehine işliyordu. İngiltere’yle hiçbir bağı, hiç arkadaşı yoktu; yıllarca hayatın güzelliğini, mucizesini ve çeşitliliğini öğrenerek dünyanın bir ucundan diğerine gidip durabilirdi.</p>

  <p>Şimdi de bu şey çıkmıştı. Sally’nin yanılma ihtimalini bir kenara koydu; tuhaf biçimde onun haklı olduğunu hissediyordu; nihayetinde bu gayet mümkündü; Doğa’nın onu çocuk doğurmak için yarattığını herkes görebilirdi. Ne yapması gerektiğini biliyordu. Bu olayın onu yolundan kıl payı döndürmesine izin vermemeliydi. Griffiths’i düşündü; genç adamın böyle bir haberi nasıl bir kayıtsızlıkla karşılayacağını kolayca gözünde canlandırabiliyordu; bunu berbat bir baş ağrısı olarak görür ve akıllı bir genç gibi hemen tabanları yağlardı; kızı kendi dertleriyle elinden geldiğince baş etmeye terk ederdi. Philip bunun kaçınılmaz olduğu için gerçekleştiğini söyledi kendine. Onun suçu Sally’ninkinden fazla değildi; dünyayı ve hayatın gerçeklerini bilen bir kızdı, göz göre göre bu riski göze almıştı. Böyle bir kazanın hayatının tüm gidişatını etkilemesine izin vermek delilik olurdu. Hayatın faniliğinin, onun tadını çıkarmanın nasıl da gerekli olduğunun kuvvetli bir şekilde bilincindeki birkaç insandan biriydi. Sally için elinden gelen her şeyi yapacaktı; ona yeterli miktarda para verebilirdi. Güçlü bir adam, amacından saptırılmasına asla izin veremezdi.</p>

  <p>Philip tüm bunları kendi kendine söyledi ama yapamayacağını biliyordu. Yapamazdı işte. Kendisini tanıyordu.</p>

  <p>“Lanet olasıca iradesizin biriyim,” diye söylendi çaresizce.</p>

  <p>Sally ona güvenmiş, Philip’e karşı iyi niyetli olmuştu. Tüm mantığına rağmen, çok korkunç olduğunu hissettiği böyle bir şeyi yapamazdı. Kızın perişan olduğu düşüncesi sürekli onunlayken seyahatlerinde hiçbir huzur bulamayacağını biliyordu. Ayrıca, kızın annesiyle babası vardı; ona hep iyi davranmışlardı; bunun karşılığında nankörlük edemezdi. Yapılacak tek şey Sally’yle mümkün olduğunca hızlı bir biçimde evlenmekti. Doktor South’a yazıp kısa zamanda evleneceğini ve teklifi hâlâ geçerliyse kabul etmeye hazır olduğunu bildirecekti. Yoksul insanlar arasında yapacağı böyle bir iş onun için mümkün olan tek şeydi; orada sakatlığının önemi yoktu, karısının basit tavırlarını küçümsemezlerdi. Onu karısı olarak düşünmek tuhaf geldi, içini ilginç, yumuşak bir hissin kaplamasına neden oldu; çocuğun kendisinden olduğunu düşününce bir duygu dalgası her yanını sardı. Doktor South’un onunla çalışmaktan memnun olacağı konusunda azıcık bir şüphesi vardı, o balıkçı köyünde Sally’yle sürdüreceği hayatı gözünde canlandırdı. Deniz gören küçük bir evleri olurdu, hiç bilmediği ülkelere giden gemilerin geçişini izlerdi. Belki en akıllıca şey buydu. Cronshaw, hayal gücüyle mekânın ve zamanın ikiz âlemlerini elinde tutan kendisi için hayatın gerçeklerinin hiçbir öneminin olmadığını söylemişti ona. Doğruydu. <i>Onu sonsuza dek sev, karşılığını verecektir.</i><a class="dipnot2" href="../Text/dipnotlar.xhtml#a108" id="k108"><sup>[108]</sup></a></p>

  <p>Karısına düğün hediyesi, büyük umutları olacaktı. Fedakârlık! Bunun güzelliği Philip’in moralini yükseltti, bütün akşam bunu düşündü. O kadar heyecanlıydı ki okuyamıyordu. Pansiyonundan sokaklara çıkmaya zorlanmış gibiydi, Birdcage Walk’ta aşağı yukarı yürüyüp durdu, kalbi mutlulukla güm güm atıyordu. Sabırsızlığına zar zor katlanabiliyordu. Teklifini yaptığında Sally’nin mutluluğunu görmek istiyordu, bu kadar geç olmasaydı hemen oraya giderdi. Huzurlu oturma odasında Sally’yle geçireceği uzun akşamları gözünde canlandırdı, perdeler çekilmemiş olacaktı, böylece denizi görebileceklerdi; o kitaplarıyla, Sally önündeki işe eğilmiş halde oturacaktı ve lambanın ışığı onun tatlı yüzünü daha beyaz tenli gösterecekti. Büyüyen çocuktan konuşacaklardı ve Sally bakışlarını ona çevirdiğinde, gözlerinin içinde aşkın ışığını görecekti. Hastaları olan balıkçılar ve onların karıları onlara büyük sevgi duyacaklar, bunun karşılığında onlar da bu basit hayatların haz ve elemine dahil olacaklardı. Ama düşünceleri kendisiyle Sally’nin olacak oğlana döndü. Şimdiden içinde ona kendini tutkuyla adadığını hissediyordu. Ellerini onun küçük mükemmel kollarıyla bacaklarından geçirdiğini düşünüyordu, çok güzel bir çocuk olacağını biliyordu; zengin, farklı bir hayata dair bütün hayallerini onda gerçekleştirecekti. Geçmişinin uzun ve zorlu yolculuğunu düşününce bunu mutlulukla kabullendi. Hayatı onun için çok zor kılan sakatlığı kabullendi; bunun karakterini çarpıttığını biliyordu, ama ona büyük keyif veren içgörü gücünü de bunun sayesinde kazandığını artık anlıyordu. O olmasaydı asla güzelliği böyle hevesle takdir etmez, sanata ve edebiyata tutkuyla bağlanamaz, hayatın çeşitli yönlerine böyle ilgi duyamazdı. Sıklıkla uğradığı alay ve küçümsemeler zihninin kendi içine dönmesine ve kokularını asla kaybetmeyeceğini hissettiği o çiçeklerin ortaya çıkmasına yol açmıştı. O zaman normalin dünyadaki en nadir şey olduğunu görmüştü. Herkesin bedensel ya da zihinsel bir sakatlığı vardı: Tanıdığı bütün insanları düşündü (tüm dünya hastane gibiydi ve bunda ne bir şiirsellik ne de mantık vardı), bedenen sakat ve zihnen yıpranmış uzun bir kafile gördü, bazıları zayıf kalbi veya zayıf ciğerleriyle bedenen hasta, bazıları ise irade zayıflığı ya da içki bağımlılığıyla ruhen hastaydı. O anda hepsi için ilahi bir şefkat hissetti. Kör talihin aciz enstrümanlarıydılar. İhaneti için Griffiths’i, ona yaşattığı acılar için de Mildred’ı affetti. Kendilerine mâni olamamışlardı. Tek mantıklı şey, insanın iyi tarafını kabul edip hatalarına sabır göstermekti. Ölmekte olan Tanrı’nın sözleri geçti aklından:</p>

  <p><i>Onları bağışla, çünkü ne yaptıklarını bilmiyorlar.</i><sup><a class="dipnot2" href="../Text/dipnotlar.xhtml#a109" id="k109">[109]</a></sup></p>
</body>
</html>