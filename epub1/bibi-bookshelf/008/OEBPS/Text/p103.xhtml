<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>103</h2>

  <p>Bayan Athelny Philip’e ev sahibesine olan borcunu ödeyip eşyalarını alabilmeye yetecek parayı ödünç verdi. Beş şilin ve bir takım elbisenin rehin senediyle rehineciden üstüne gayet iyi oturan bir frak alabildi. Giysilerinin geri kalanını rehinden kurtardı. Carter Paterson nakliye şirketiyle eşyalarını Harrington Caddesi’ne gönderdi ve pazartesi sabahı Athelny’yle mağazaya gitti. Athelny onu giysi satın almacıyla tanıştırıp yanından ayrıldı. Satın almacı otuz yaşında hoş, titiz, ufak tefek bir adamdı, ismi Sampson’dı; Philip’le tokalaştı ve çok gurur duyduğu kendi başarısını göstermek için ona Fransızca bilip bilmediğini sordu. Philip ona bildiğini söyleyince şaşırdı.</p>

  <p>“Başka dil biliyor musun?”</p>

  <p>“Almanca biliyorum.”</p>

  <p>“Ah! Ara sıra Paris’e giderim. <i>Parlez-vous français?</i> Hiç Maxim’s’e gittin mi?”</p>

  <p>Philip, “kıyafetler” bölümünün üst katında görevlendirildi. îşi insanları çeşitli departmanlara yönlendirmekti. Görünüşe göre bu kişilerden hayli vardı ve Bay Sampson için söylemesi kolaydı. Birden Philip’in aksadığını fark etti.</p>

  <p>“Bacağının nesi var?” diye sordu.</p>

  <p>“Bir ayağım topal,” dedi Philip. “Ama yürüyüşüme ya da öyle bir şeylere engel olmuyor.”</p>

  <p>Satın almacı bir an ona şüpheyle baktı ve Philip onun, müdürün kendisini neden işe aldığını merak ettiğini zannetti. Philip onun bir sorunu falan olduğunu fark etmediğini biliyordu.</p>

  <p>“İlk günden her şeyi doğru yapmanı beklemiyorum. Herhangi bir şüpheye düşecek olursan tek yapman gereken, genç hanımlardan birine sormak.”</p>

  <p>Bay Sampson dönüp uzaklaştı; Philip de hangi departmanın nerede olduğunu hatırlamaya çalışarak, endişeyle bilgi danışmak isteyen müşterileri izledi. Saat birde yemeğe çıktı. Devasa binanın en üst katındaki yemek salonu çok geniş, uzun ve iyi aydınlatılmıştı; ama toz girmesin diye tüm pencereler kapalıydı ve berbat bir yemek kokusu vardı. Üstlerine örtüler serilmiş, aralıklarla büyük cam su şişeleri ile ortalarına tuzluklar ve sirke şişeleri konmuş uzun masalar vardı. Tezgâhtarlar burayı gürültüyle doldurmuş, hâlâ on iki buçukta yemek yiyenlerin sıcaklığını taşıyan yerlere oturmuşlardı.</p>

  <p>“Turşu yok,” dedi Philip’in yanında oturan adam.</p>

  <p>Uzun boylu, zayıf, gaga burunlu ve solgun suratlı bir genç adamdı; uzun bir kafası vardı, şuradan buradan tuhaf biçimde bastırılmış gibi engebeli bir kafatası vardı ve alnında ve boynunda kırmızı, iltihaplı büyük sivilceler görülüyordu. İsmi Harris’ti. Philip, bazı günlerde masada karışık turşu dolu büyük çorba kâselerinin olduğunu öğrendi. Bunlar pek seviliyordu. Hiç bıçak ve çatal yoktu ama bir dakika içinde beyaz ceketli iri şişman bir oğlan ellerinde bir sürüsüyle gelip bunları masanın ortasına gürültüyle bıraktı. Her biri ne istiyorlarsa aldı; pis suyun içinde az önce yıkandıkları için sıcak ve yağlıydılar. Beyaz ceketli oğlanlar, sosun içinde yüzen et tabaklarını dağıttılar ve hızlı hokkabaz hareketleriyle tabakları teker teker uzattıkça sos masa örtüsüne damladı. Ardından lahana ve patates dolu büyük tabaklar getirdiler; bunların görüntüsü Philip’in midesini kaldırdı; herkesin bunların üstüne bol bol sirke döktüğünü gördü. Gürültü berbattı. Konuşuyor, gülüyor, bağırıyorlardı, bir de çatal bıçak takırtıları ile tuhaf yemek yeme sesleri vardı. Philip çalıştığı bölüme dönmekten memnun oldu. Her bir departmanın nerede olduğunu hatırlamaya başlamış, birisi yolu öğrenmek istediğinde tezgâhtarlara daha seyrek sorar olmuştu.</p>

  <p>“Önce sağa. Soldan ikinci, hanımefendi.”</p>

  <p>Kızlardan birkaçı, işler sakinleştiğinde onunla birkaç kelime konuştu ve Philip kendisini tarttıklarını hissetti. Saat beşte çay molası için yeniden yemek salonuna gönderildi. Oturabildiği için memnundu. Üzerine yoğun biçimde tereyağı sürülmüş büyük ekmek dilimleri vardı ve çalışanların çoğunun, “mağazada” saklanan, üzerinde isimlerinin yazılı olduğu reçel kavanozları vardı.</p>

  <p>Philip iş saat altı buçukta bittiğinde yorgunluktan bitmişti. Yemekte yanında oturan adam olan Harris, nerede kalacağını göstermek için onu Harrington Caddesi’ne götürmeyi teklif etti. Philip’e odasında boş bir yatak olduğunu ve diğer odalar dolu olduğundan Philip’in muhtemelen oraya yerleştirileceğini söyledi. Harrington Caddesi’ndeki ev bir çizmeciye aitti; mağaza da yatak odası olarak kullanılıyordu; ama çok karanlıktı, çünkü pencereler üç tahta çakılarak kapatılmıştı ve açılamadıkları için tek hava akımı en sondaki küçük bir tepe penceresinden geliyordu. Küf kokuyordu ve Philip orada yatması gerekmediği için şükretti. Harris onu birinci kattaki oturma odasına götürdü; klavyesi bir sıra çürümüş dişe benzeyen bir piyano vardı burada; masadaki kapaksız puro kutusunda da bir domino takımı duruyordu; <i>The Strand Magazine</i> ile <i>The Graphic’</i>in eski sayıları etrafa saçılmıştı. Diğer odalar yatak odası olarak kullanılıyordu. Philip’in uyuyacağı oda, evin en üst katındaydı. İçinde altı yatak vardı ve her birinin yanında bir sandık veya bir kutu duruyordu. Tek mobilya, bir şifoniyerdi: Dört büyük, iki küçük çekmecesi vardı ve yeni gelen olarak Philip bunlardan birini aldı; anahtarları vardı ama hepsi aynı olduğundan kullanmanın pek manası yoktu ve Harris onun değerli eşyalarını sandığında tutmasını öğütledi. Şömine pervazında bir ayna vardı. Harris Philip’e tuvaleti gösterdi, içinde tek sıra halinde sekiz lavabonun olduğu hayli geniş bir odaydı ve kalanların tümü burada yıkanıyordu. Buradan iki küvetin olduğu, rengi atmış, ahşap doğramalarında sabun lekesi olan başka bir odaya geçiliyordu; küvetlerin içinde çeşitli aralıklarla, farklı banyolardan kalma su izleri olduğunu gösteren koyu renk daireler vardı.</p>

  <p>Harris’le Philip yatak odalarına döndüklerinde, giysilerini değiştiren uzun boylu bir adam ve saçını fırçalarken olabildiğince yüksek bir tonda ıslık çalan on altı yaşında bir oğlan buldular. Birkaç dakika sonra, kimse birbirine tek kelime etmemişken uzun boylu adam çıkıp gitti. Harris oğlana göz kırptı, hâlâ ıslık çalan oğlan da ona göz kırptı. Harris Philip’e o adamın adının Prior olduğunu söyledi; eskiden ordudaymış ve artık ipek departmanında çalışıyormuş; hayli içine kapanık biriymiş ve her gece aynen böyle, iyi akşamlar bile demeden kızını görmeye gidermiş. Harris de dışarı çıkıyordu ve Philip eşyalarını boşaltırken sadece oğlan orada kalıp merakla Philip’i izledi. Oğlanın adı Bell’di ve vaktini erkek departmanında hiçbir şey yapmadan geçiriyordu. Philip’in akşam kıyafetlerine hayli ilgi gösterdi. Ona odadaki diğer adamlardan bahsetti ve kendisiyle ilgili çeşit çeşit soru sordu. Neşeli bir gençti, sohbet aralarında kırık bir sesle müzikhol şarkılarından parçalar söyledi. Philip’in işi bitince sokaklarda dolaşıp kalabalığı izlemek için dışarı çıktı; ara sıra restoranların kapılarında durup içeri giren insanları izledi; acıkmıştı, bu yüzden bir çörek alıp gezinirken yedi. Saat on biri çeyrek geçe gazı kapatan adam olan bina sorumlusu ona bir kapı anahtarı vermişti ama kapıda kalma korkusuyla vakitlice döndü; ceza sistemini çoktan öğrenmişti: Saat on birden sonra gelirseniz bir şilin ve her çeyrek geçtiğinde yarım kron ödemeniz gerekiyordu ve bunun yanı sıra rapor ediliyordunuz; bu durum üç kez olursa da atılıyordunuz.</p>

  <p>Philip döndüğünde, askerden başka herkes oradaydı ve diğer ikisi çoktan yatağa girmişti. Philip nidalarla selamlandı.</p>

  <p>“Ah, Clarence! Ne yaramaz çocuksun!”</p>

  <p>Bell’in akşam kıyafetlerini mindere giydirdiğini gördü. Oğlan bu şakasından büyük keyif almıştı.</p>

  <p>“Onları sosyalleşme akşamlarında giyersin, Clarence.”</p>

  <p>“Dikkatli olmazsa Lynn’s’in dilberine fena yakalanacak.”</p>

  <p>Philip sosyalleşme akşamlarını duymuştu, çünkü bunların masrafları için maaşlarından kesilen para personelin şikâyetlerinden biriydi. Ayda sadece iki şilindi ve tıbbi bakım ile yıpranmış romanlardan oluşan kütüphanenin kullanımını kapsıyordu; ama ayda çamaşır için de kesilen dört şilini düşününce Philip, her hafta ona altı şilinin dörtte birinin hiç ödenmeyeceğini keşfetti.</p>

  <p>Adamlardan çoğu, ikiye kesilmiş ekmeğin arasına koydukları kalın yağlı domuz pastırmalarını yiyordu. Tezgâhtarların her zamanki akşam yemeği olan bu sandviçler, tanesi iki peniye birkaç bina ilerideki küçük bir dükkândan geliyordu. Asker içeri girdi; sessizce, çabucak giysilerini çıkardı ve kendisini yatağa attı. On biri on geçe gaz aniden yükseldi ve beş dakika sonra söndü. Asker uykuya daldı, ama diğerleri pijamalarıyla ya da gecelikleriyle büyük pencerenin önünde toplanıp, sandviçlerinden kalanları aşağıdaki caddeden geçen kadınlara fırlattılar, onlara sulu şakalar yaptılar. Karşıdaki altı katlı bina, işten saat on birde çıkan Yahudi terzilerin atölyesiydi; odalar güzelce aydınlatılmıştı ve pencerelerde perde yoktu. İnsanları köle gibi çalıştıran patronun kızı -aile baba, anne, iki küçük oğlan ve yirmi yaşında bir kızdan oluşuyordu- iş bitiminde evi dolaşıp ışıkları kapatır, bazen de terzilerden birinin onunla sevişmesine izin verirdi. Philip’in odasındaki tezgâhtarlar; şu veya bu adamın geride kalmak için yaptığı manevraları izleyerek çok eğlenirlerdi ve hangisinin başarılı olacağı üstüne küçük bahisler düzenlerlerdi. Gece yarısı caddenin sonundaki “Harrington Arms”tan insanlar boşaldı ve bundan kısa bir süre sonra da hepsi yatmaya gitti: Kapıya en yakın uyuyan Bell, yataktan yatağa sıçrayarak yerine geçti ve kendi yatağına ulaşınca bile konuşması kesilmedi. Sonunda, askerin düzenli horlayışının dışında her şey sessizliğe büründü, Philip de uykuya daldı.</p>

  <p>Saat yedide, zilin gürültülü çalışıyla uyandı; saat sekize çeyrek kala olduğunda hepsi giyinip, çoraplı ayaklarıyla botlarını almak üzere alelacele alt kata indiler. Kahvaltı için Oxford Caddesi’ndeki mağazaya koştururken onları bağladılar. Sekizden bir dakika sonra gelseler hiçbir şey alamazlardı ya da bir kez içeri girdiler mi dışarı çıkıp kendilerine bir şey almaya izinleri vardı. Bazen binaya zamanında varamayacaklarını anladıklarında, mahalleye yakın küçük dükkâna uğrayıp birkaç çörek alırlardı; ama bu da para demekti ve çoğu yemek vaktine kadar aç kalırdı. Philip biraz yağlı ekmek yiyip bir fincan çay içti ve saat sekiz buçukta iş günü tekrar başladı.</p>

  <p>“Sağdan ilk. Soldan ikinci, hanımefendi.”</p>

  <p>Kısa zamanda soruları gayet otomatik biçimde cevaplamaya başladı. İş monoton ve çok yorucuydu. Birkaç günün ardından ayağı canını o kadar yakmaya başladı ki güçbela ayakta durabiliyordu: Kalın yumuşak halılar ayaklarını pişiriyordu ve geceleri çoraplarını çıkarmak çok acı veriyordu. Bu genel bir şikâyetti, meslektaşı “kat görevlileri” sürekli terlemekten çorapların ve botların çürüyüp gittiğini anlattılar. Odasındaki herkes aynı şeyden mustaripti ve acıyı hafifletmek için, ayakları yatak örtüsünün dışında uyuyorlardı. Başta Philip hiç yürüyemedi ve pek çok akşamını, Harrington Caddesi’ndeki oturma odasında ayakları bir kova soğuk suyun içinde geçirdi. Bu günlerde ona, biriktirdiği pulları düzenlemek için genellikle evde kalan, erkek bölümünden Bell arkadaşlık etti. Küçük pul kâğıtlarıyla onları bir araya getirirken, tekdüze bir ıslık çalıyordu.</p>
</body>
</html>