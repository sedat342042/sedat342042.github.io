<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>55</h2>

  <p>Philip’in tıp öğrencilerinin hayatına dair görüşleri, genellikle halk arasında da olduğu gibi, Charles Dickens’ın on dokuzuncu yüzyılın ortalarında çizdiği resimlere dayanıyordu. Kısa zamanda, Bob Sawyer’ın -eğer herhangi bir zamanda var olduysa- şimdiki zamanın tıp öğrencilerine artık hiçbir şekilde benzemediğini keşfetti.</p>

  <p>Tıp mesleğine girenler karışık bir gruptur ve doğal olarak bir kısmı tembel ve pervasızdır. Bunun kolay bir yaşam olduğunu sanır, birkaç seneyi boşa harcarlar; ardından, paraları bittiği ya da öfkeli ebeveynleri artık onları desteklemeyi reddettiği için hastaneden uzaklaşırlar. Diğerlerine, sınavlar çok zor gelir: Art arda gelen başarısızlıklar sinirlerini harap eder; paniğe kapıldıklarından, Birleşik Heyet’in ürkütücü binalarına girer girmez önceden gayet iyi bildikleri bilgileri unuturlar. Yıllar geçtikçe, daha genç erkeklerin şen alaylarına konu olurlar: Bazıları Eczacılar Binası’nın sınavları arasında sürünüp durur; diğerleri işverenlerinin insafına kaldıkları istikrarsız bir pozisyonda vasıfsız asistan olurlar; paylarına yoksulluk, ayyaşlık düşer ve sonlarını ancak Tanrı bilir. Ama tıp öğrencilerinin büyük kısmı, alıştıkları saygın yaşamı sürdürmeye yetecek kadar bir harçlığı olan, orta sınıftan gelen, çalışkan gençlerden oluşur; çoğu mesleki anlamda halihazırda biraz bilgi sahibi olan doktor oğullandır; kariyerleri ayrıntılarıyla planlanmıştır: Eğitimlerini tamamlar tamamlamaz bir hastane görevine başvurmayı tasarlarlar, diplomalarını alınca (belki gemi doktoru olarak Uzakdoğu’ya da bir seyahat yaparlar) babalarına katılacak ve günlerinin kalanını köy doktoru olarak geçireceklerdir. Olağanüstü zeki olan bir ikisi diğerlerinden ayrılır: Her yıl hak edenlere verilen ödülleri ve bursları alacaklar; hastanelerde bir randevudan öbürüne koşacaklar, kadro oluşturacaklar, Harley Caddesi’nde bir muayenehane tutacaklar; bu ya da şu alanda uzmanlaşacaklar, zengin, tanınmış ve unvan sahibi olacaklardır.</p>

  <p>Tıp mesleği, bir insanın geçimini bir şekilde sağlama şansı yakalayabilmek için herhangi bir yaşta girebileceği tek iştir. Philip’in başladığı yıl erkekler arasında, ilkgençliklerini geçmiş üç dört kişi vardı: Biri donanmada bulunmuş, rapora göre ayyaşlığı yüzünden azledilmişti; otuz yaşında, kırmızı suratlı, tavırları kaba saba, yüksek sesle konuşan bir adamdı. Bir diğeri başarısız bir avukat yüzünden parasını kaybetmiş, evli, iki çocuklu bir adamdı; dünya ona ağır geliyormuş gibi ezik bir görünümü vardı; işini sessiz sedasız yapıyordu ve bu yaşında konuları ezberlemekte zorlandığı belliydi. Aklı yavaş çalışıyordu. Dikkatini verme çabasını görmek çok acıklıydı.</p>

  <p>Philip pansiyondaki küçük odalarına yerleşti. Kitaplarını düzenledi ve duvarlara sahip olduğu resimlerle eskizleri astı. Üstündeki misafir odası katında, Griffiths adında beşinci sınıftaki bir adam oturuyordu; ama Philip onu çok az görüyordu, bunun nedeni kısmen onun çoğunlukla koğuşlarda çalışması kısmen de Oxford’a gitmesiydi. Bir üniversitede bulunan öğrenciler zamanlarının büyük kısmını birlikte geçiriyorlardı: Kendileri kadar talihli olmayanlara değersizliklerini hissettirmek için gençlere doğal gelen çeşitli şeyler yapıyorlardı; öğrencilerin geri kalanı Olympos tanrılarına mahsus sükûnetlerini katlanması hayli güç buluyorlardı. Griffiths kıvırcık kızıl gür saçları ve mavi gözleri, beyaz bir teni ve çok kırmızı bir ağzı olan, uzun boylu bir adamdı; keyfi hep yerinde ve sürekli neşeli olduğu için herkesin hoşlandığı şu şanslı insanlardan biriydi. Biraz piyano tıngırdatıyor ve komik şarkıları zevkle söylüyordu; akşamdan akşama, Philip odasında tek başına kitap okurken, üst kattan Griffiths’in arkadaşlarının bağırış çağırışlarını ve şamatalı kahkahalarını işitiyordu. Paris’te Lawson’la onun, Flanagan ve Clutton’ın atölyede oturup sanattan ve ahlaktan, o sıralardaki aşk ilişkilerinden ve geleceğin getireceği şöhretten konuştukları o keyifli akşamları düşündü. Kalbi burkuldu. Kahramanca bir harekette bulunmak kolay, ama onun sonuçlarına katlanmak zordu. En kötüsü de çalışmak ona çok sıkıcı geliyordu. Uygulama öğretmenlerinin ona soru sorup durma alışkanlığından bezmişti. Derslerde dikkati dağılıyordu. Anatomi çok sıkıcı bir bilimdi, devasa sayıda olguyu ezbere öğrenme meselesiydi sadece; teşrih canını sıkıyordu; çok daha az bir sıkıntıya katlanıp bir kitaptaki şemalardan ya da patoloji müzesindeki numunelerden tam olarak nerede bulunduklarını öğrenmek varken, binbir zahmete katlanıp sinirleri ve atardamarları kesip çıkarmak ona beyhude görünüyordu.</p>

  <p>Tesadüfen arkadaşlar edindi, ama bunlar yakın arkadaşlar değildi, çünkü onlara söyleyecek belli bir şeyi yoktu. Onların meseleleriyle ilgilenmeye çalıştığında, kendisinin patronluk tasladığını düşündüklerini hissediyordu. Anlattıkları şeylerin insanları sıkıp sıkmadığını umursamadan kendilerini heyecanlandıran şeylerden konuşabilen insanlardan değildi. Paris’te sanat eğitimi aldığını duyan ve aynı zevkleri paylaştığını düşünen bir adam onunla sanat tartışmaya çalıştı; ama Philip kendisiyle uyuşmayan görüşlere karşı tahammülsüzdü ve diğerinin fikirlerinin geleneksel şeyler olduğunu duyunca tek kelimelik karşılıklar vermeye başladı. Philip popüler olmak isterdi, ama bunun için başkalarına yanaşmayı kendine yediremezdi. Reddedilme korkusu onu sokulgan olmaktan alıkoyardı ve hâlâ tüm hassasiyetiyle duran mahcubiyetini buz gibi bir sessizliğin ardına gizlerdi. Okulda yaşadığı aynı tecrübelerden tekrar geçiyordu, ama burada onun büyük oranda kendi başına yaşamasını mümkün kılan, tıp öğrencilerinin özgürlüğü vardı.</p>

  <p>Hiçbir çaba göstermeden Dunsford’la; dönem başında tanıştığı açık tenli, iri gençle arkadaşlık kurdu. Dunsford Philip’le sadece St. Luke’ta tanıştığı ilk insan olduğu için yakınlaşmıştı. Londra’da hiç arkadaşı yoktu ve cumartesi geceleri o ve Philip bir müzikhole yemeğe veya bir tiyatro salonuna gitme alışkanlığı edinmişlerdi. Aptaldı, ama neşeliydi ve hiç alınganlık yapmıyordu; hep gün gibi ortada olan şeyleri söylüyor; ama Philip ona güldüğünde sadece gülümsüyordu. Çok hoş bir gülümsemesi vardı. Her ne kadar Philip onu maskarası yapsa da ondan hoşlanıyordu; dürüstlüğünü eğlenceli buluyor, uzlaşmacı tabiatı hoşuna gidiyordu: Dunsford’un kendisinin hiç farkında olmadığı türden bir çekiciliği vardı.</p>

  <p>Sık sık Parliament Caddesi’ndeki bir kafeye çay içmeye gidiyorlardı, çünkü Dunsford orada garsonluk yapan genç kadınların birine hayrandı. Philip onda çekici hiçbir yan göremiyordu. Uzun boylu ve zayıftı; kalçaları dar, göğsü de bir oğlan çocuğununki gibiydi.</p>

  <p>“Paris’te ona kimse dönüp bakmaz,” dedi Philip küçümseyerek.</p>

  <p>“Muhteşem bir yüzü var,” dedi Dunsford.</p>

  <p>“Yüzün <i>ne</i> önemi var ki?”</p>

  <p>Yüz hatları minyon ve sıradandı, mavi gözler ve Victoria dönemi ressamlarının, Lord Leighton’ın, Alma Tadema’nın ve yüzlerce başkasının, içinde yaşadıkları dünyanın bir Yunan güzeli tipi olarak kabul etmesini sağladığı uzun düşük kaşları vardı. Saçı çok gürdü; büyük bir özenle yapılmış ve Alexandra kâkülü dediği biçimde alında toplanmıştı. Çok kansızdı. İnce dudakları solgun, hafif bir yeşil renge sahip, yanaklarda bile bir kırmızılık dokunuşunun olmadığı cildi narindi. Dişleri çok sağlıklıydı. Yaptığı işin ellerine zarar vermemesi için büyük özen gösteriyordu ve bu eller çok küçük, incecik ve bembeyazdı. Görevlerini sıkkın bir ifadeyle yerine getiriyordu.</p>

  <p>Kadınların yanında çok mahcup olan Dunsford onunla sohbet etmeyi hiç başaramamıştı; Philip’i ona destek olması için dürttü.</p>

  <p>“Tek istediğim bir başlangıç,” dedi, “sonrasını kendim hallederim.”</p>

  <p>Philip onun gönlü olsun diye bir iki cümle sarf etti ama kız tek hecelik cevaplar verdi. Onlara boylarının ölçüsünü gösterdi. Bunlar oğlan çocuğuydu, öğrenci olduklarını tahmin etti. Onların işine yaramazdı. Dunsford, saman sarısı saçları ve sert bir bıyığı olan, Alman’a benzeyen bir adamın kafeye ne zaman gelse kızın ilgisini çektiğini fark etti; onlarsa ancak iki üç kez seslendikten sonra kızın dikkatini çekip sipariş verebiliyorlardı. Tanımadığı müşterilere buz gibi bir küstahlıkla muamele ediyor, bir arkadaşıyla konuşurken de acelesi olanların seslenmelerine tümüyle kayıtsız kalıyordu. İçecek isteyen kadınlara onları sinirlendirecek ama müdüre şikâyet etme fırsatı tanımayacak bir küstahlık derecesinde davranma yeteneğine sahipti. Bir gün Dunsford ona kızın adının Mildred olduğunu söyledi. Kafedeki diğer kızlardan birinin ona böyle seslendiğini duymuştu.</p>

  <p>“Amma da iğrenç bir isim,” dedi Philip.</p>

  <p>“Neden?” diye sordu Dunsford. “Benim hoşuma gitti.”</p>

  <p>“Fazla iddialı.”</p>

  <p>Şanslarına o gün Alman orada değildi ve kız çayı getirince, Philip gülümseyerek şöyle dedi:</p>

  <p>“Arkadaşınız bugün burada değil.”</p>

  <p>“Ne demek istediğinizi anlamadım,” dedi kız, buz gibi bir sesle.</p>

  <p>“Saman sarısı bıyığı olan asilzadeyi kastediyorum. Sizi başkası için mi terk etti?”</p>

  <p>“Bazı insanlar kendi işlerine baksa iyi olur,” diyerek terslendi.</p>

  <p>Onların yanından uzaklaştı, bir iki dakika ilgilenecek başka müşteri çıkmadığından, oturup bir müşterinin arkasında bıraktığı gazeteye bakmaya başladı.</p>

  <p>“Onu sinirlendirmekle aptallık ettin,” dedi Dunsford.</p>

  <p>“Onun saçma davranışları gerçekten hiç umurumda değil,” diye cevapladı Philip.</p>

  <p>Ama gücenmişti. Bir kadına hoş davranmaya çalıştığında onun alınganlık etmesine sinirlenmişti. Hesabı isteyince, daha ileri götürmeye niyetlendiği bir laf etme riski aldı.</p>

  <p>“Artık küs müyüz?” diyerek gülümsedi.</p>

  <p>“Ben burada siparişleri almak ve müşterilere garsonluk etmek için bulunuyorum. Onlara söyleyecek hiçbir şeyim yok, onların da bana bir şey söylemesini istemiyorum.”</p>

  <p>Ödemeleri gereken tutarı yazdığı fişi masaya koydu ve yürüyüp oturduğu masaya döndü. Philip öfkeden kıpkırmızı kesildi.</p>

  <p>“Sana lafı fena yapıştırdı Carey,” dedi Dunsford, dışarı çıktıklarında.</p>

  <p>“Terbiyesiz sürtük,” dedi Philip. “Oraya bir daha adımımı atmam.”</p>

  <p>Dunsford üstündeki etkisi, çaylarını başka bir yerde içmeye ikna edecek kadar güçlüydü ve Dunsford da kısa sürede flört edecek başka bir genç kadın buldu. Ama garson kızdan yediği hakaret Philip’in içine dert olmuştu. Şayet ona nazik davranmış olsa, kızı kesinlikle umursamazdı; ama böyle yapmaktansa kız onu antipatik bulmuş, bu yüzden de gururu incinmişti. Onunla durumu eşitleme arzusunu bastıramıyordu. Böyle aşağılık bir his taşıdığı için kendisine karşı da tahammülsüzdü, ama kafeye gitmediği üç dört gün, bunun üstesinden gelmesine hiç yardımcı olmadı; sonunda kızı görmenin büyük bir sıkıntı olmayacağı sonucuna vardı. Böylece şüphesiz kızı düşünmekten vazgeçerdi. Zayıflığından azıcık olsun utanmadan, bir öğleden sonra bir randevu uydurup Dunsford’dan ayrıldı ve dosdoğru, bir daha asla kapısından girmeyeceğine yemin ettiği kafeye gitti. İçeri girer girmez garsonu gördü, masalardan birine oturdu. Bir haftadır buraya gelmediğine dair bir şeyler der diye bekledi, ama kız siparişini almaya geldiğinde hiçbir şey söylemedi. Onun diğer müşterilere şöyle dediğini duymuştu:</p>

  <p>“Kendini özletiyorsun.”</p>

  <p>Philip’i daha önce gördüğüne dair hiçbir işaret vermedi. Onu gerçekten unutup unutmadığını anlamak için, çayını getirince şöyle sordu Philip:</p>

  <p>“Bu gece arkadaşımı gördünüz mü?”</p>

  <p>“Hayır, birkaç gündür gelmiyor buraya.”</p>

  <p>Philip bunu bir sohbet açmak için kullanmak istedi, ama tuhaf biçimde gergindi ve aklına söyleyecek hiçbir şey gelmedi. Kız ona hiçbir fırsat vermemiş, hemen yanından uzaklaşmıştı. Hesabını isteyene dek bir şey söyleme fırsatı bulamadı.</p>

  <p>“Hava berbat, değil mi?” dedi.</p>

  <p>Böyle bir laf etmeye zorlanmış olması çok alçaltıcıydı. Kızın içini neden böylesi mahcubiyetle doldurduğunu anlayamıyordu.</p>

  <p>“Bütün gün burada olduğum için havanın durumu bana pek fark etmiyor.”</p>

  <p>Ses tonunda, Philip’i özellikle sinirlendiren bir küstahlık vardı. Dudaklarında bir istihza belirdi, ama kendini sessiz kalmaya zorladı.</p>

  <p>“Keşke gerçekten küstahça bir şeyler söyleseydi,” diye kızdı kendi kendine, “böylece onu şikâyet edip postalanmasını sağlardım. İşte o zaman layığını bulurdu.”</p>
</body>
</html>