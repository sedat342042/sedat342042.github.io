<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>104</h2>

  <p>Sosyalleşme akşamları, her iki pazarteside bir yapılıyordu. Philip’in Lynn’s’deki ikinci haftasının başında bir tane düzenlendi. Buna kendi bölümünden bir kadınla gitmeyi ayarladı.</p>

  <p>“Onlarla orta yolda buluş,” dedi kadın, “benim yaptığım gibi.”</p>

  <p>Bu Bayan Hodges’dı, kırk beş yaşında, kötü boyanmış saçları olan minyon bir kadındı; her yanını kaplamış ince kırmızı damar ağıyla sarı bir yüzü ve solgun mavi gözlerinde sarı beyaz noktalar vardı. Philip’e kanı ısınmıştı ve daha mağazada bir haftası dolmadan onu önadıyla çağırmaya başlamıştı.</p>

  <p>“Neler olacağını ikimiz de biliyoruz,” dedi.</p>

  <p>Philip’e gerçek adının Hodges olmadığını söyledi ama hep “benim koca Bay’odges” diyordu; adam avukattı ve ona tam anlamıyla iğrenç davranmıştı, bu yüzden onu terk etmiş, bağımsız olmayı seçmişti; ama insanın bir başına kalmasının nasıl bir şey olduğunu biliyordu canım -herkese canım diyordu- ve evde hep geç yemek yiyorlardı. Dişlerini devasa gümüş bir broşun iğnesiyle karıştırmaya alışmıştı. Ortada iki mahmuzun olduğu, kamçıyla binici kırbacı çaprazlanmış halde bir şekli vardı. Philip yeni çevresinde huzursuzdu, mağazadaki kızlar ona “ezik” diyordu. Biri ona Phil diye hitap ediyordu ve o buna hiç cevap vermiyordu çünkü kendisinden bahsettiği konusunda en ufak bir fikri yoktu; bu yüzden kız başını kibirle kaldırıp onun “kendini beğenmişin teki” olduğunu söyledi ve bir sonraki seferde ironik bir vurguyla ona Bay Carey diye hitap etti. Kızın adı Bayan Jewell’di, bir doktorla evlenecekti. Diğer kızlar bu adamı hiç görmemişlerdi, ama ona böyle güzel hediyeler verdiğine göre bir centilmen olması gerektiğini söylediler.</p>

  <p>“Onların söylediklerine hiç kulak asma canım,” dedi Bayan Hodges. “Bana da aynen sana ettiklerini ettiler. Hiçbir şey bildikleri yok zavallıcıkların. İnan bana, sen de benim yaptığım gibi dişini sıkarsan senden pekâlâ hoşlanacaklar.”</p>

  <p>Sosyalleşme akşamı bodrum kattaki restoranda yapıldı. Dans edecek yer açılsın diye masalar bir kenara toplanmıştı ve sehpalar kademeli whist oyunu için kurulmuştu.</p>

  <p>“Yöneticilerin oraya önce gitmesi gerek,” dedi Bayan Hodges.</p>

  <p>Onu Lynn’s’in dilberi Bayan Bennett’la tanıştırdı. “Kombinezon” bölümünde satın almacıydı ve Philip içeri girdiğinde, “Erkek Tuhafiyesi”ndeki satın almacıyla sohbet ediyordu; Bayan Bennett, cüsseli bir kadındı, çok büyük kırmızı yüzü aşırı pudralanmıştı ve göğsü heybetli ölçülerdeydi; lepiska saçları özenle yapılmıştı. Kokana gibi giyinmişti ama giysileri kötü değildi; yüksek yakalı siyah bir elbise giymişti, siyah <i>glace</i> eldivenler takmıştı ve kartlarını bu eldivenlerle tutuyordu; boynunda birkaç ağır altın zincir, bileklerinde birkaç incik boncuk ve yuvarlak fotoğraf pandantifleri vardı, bunlardan biri Kraliçe Alexandra’ydı; siyah saten bir çanta takmıştı ve Sen-sen şekerlemesi çiğniyordu.</p>

  <p>“Tanıştığımıza memnun oldum Bay Carey,” dedi. “Bu bizim sosyalleşme akşamlarımıza ilk gelişiniz, değil mi? Tahmin ederim biraz mahcup hissediyorsunuzdur, ama sizi temin ederim buna hiç gerek yok.”</p>

  <p>İnsanları rahat hissettirebilmek için elinden geleni yapıyordu. Onların omuzlarına vuruyor, bol bol kahkaha atıyordu.</p>

  <p>“Amma haylazım değil mi?” diye çın çın konuştu. “Kim bilir hakkımda neler düşünüyorsunuz? Ama kendime mâni olamıyorum.”</p>

  <p>Sosyalleşme akşamına katılacak olan, çoğunluğu personelin genç üyelerinden oluşan, kendi kız arkadaşları olmayan oğlanlar ve birlikte yürüyüş yapabilecekleri kimseyi henüz bulamamış kızlar mekâna geldi. Genç centilmenlerden birkaçı takım elbise giymiş, beyaz gece kravatları ile kırmızı ipek mendiller takmıştı; icraata geçeceklerdi, meşgul, düşünceli bir havaları vardı; bazıları özgüvenliydi ama diğerleri gergindi ve insanları endişeli bir gözle izliyorlardı. O anda çok gür saçlı bir kız piyanonun başına oturup ellerini gürültüyle klavyede gezdirmeye başladı. Dinleyiciler yerlerine oturunca, etrafına göz gezdirip çaldığı parçanın adını söyledi.</p>

  <p><i>“A Drive in Russia.”</i></p>

  <p>Etraftakiler alkışladı, bu sırada kız bileğindeki çanları ustaca sabitledi. Hafifçe gülümseyip hemen enerjik melodiyi çalmaya başladı. Bitirdiğinde daha güçlü bir alkış duyuldu ve alkış kesilince, bis yapmak için denizi çağrıştıran bir parça çaldı; dalgaların kıvrılışını temsil eden küçük titreşimler ve bir fırtınayı duyuran, sertçe basılan pedalla çıkan gümbürtü hissi duyuldu. Bundan sonra bir centilmen <i>Bid me Good-bye</i> adlı bir şarkı söyledi ve bis olarak da <i>Sing me to Sleep</i>’i söylemeye mecbur kaldı. İzleyiciler heyecanı hoş bir ayrımcılıkla ölçüyordu. Herkes bis yapana kadar alkışlandı ve böylece kimse kimseden daha fazla alkışlanmış olmadığından kıskançlık da duyulmuyordu. Bayan Bennett, Philip’in yanına geldi.</p>

  <p>“Eminim bir şey çalıyor ya da şarkı söylüyorsunuzdur Bay Carey,” dedi cilveyle. “Yüzünüzden anladım.”</p>

  <p>“Ne yazık ki hayır.”</p>

  <p>“Şiir de mi okuyamazsınız?”</p>

  <p>“Hiç salon numarası bilmiyorum.”</p>

  <p>“Erkek Tuhafiyesi”nin satın almacısı, ezberinden bir şeyler okumakla ün salmıştı ve bölümündeki tüm tezgâhtarlar gürültüyle onu gösteri yapmaya çağırdılar. Israra hiç ihtiyacı yoktu ve trajik bir karaktere dair uzun bir şiir okudu; bunu yaparken gözlerini yuvarladı, elini göğsüne koydu ve büyük ıstırap içindeymiş rolü yaptı. Akşam yemeğinde salatalık yediği gerçeği son mısrada kendini ifşa etti ve büyük kahkahayla karşılandı, bu biraz zorlamaydı aslında çünkü herkesin şiiri gayet iyi bilmesine karşın uzun uzun, yüksek sesle okundu. Bayan Bennett şarkı söylemedi, bir şey çalmadı ya da şiir okumadı.</p>

  <p>“Ah hayır, onun kendine göre küçük numaraları vardır,” dedi Bayan Hodges.</p>

  <p>“Hadi, benimle uğraşmayı bırak. Aslında el falı ve altıncı his konusunda hayli şey biliyorum.”</p>

  <p>“Ah, lütfen benim elime bakın Bayan Bennett,” diye haykırdı bölümündeki kızlar, onu memnun etmeye hevesli bir şekilde.</p>

  <p>“El falı bakmaktan pek hoşlanmıyorum. İnsanlara çok korkunç şeyler söyledim, hepsi de gerçek oldu, bu insanı batıl inançlı yapıyor.”</p>

  <p>“Ah, Bayan Bennett, sadece bir kerelik.”</p>

  <p>Etrafında küçük bir kalabalık toplandı, utanç çığlıklarının, kıkırdamaların, kızarmaların ve korku ve hayranlık çığtıklarının arasında dürüst ve karanlık adamlardan, bir mektuptaki paradan, seyahatlerden söz etti, ta ki boyalı yüzünde iri ter damlaları belirene dek.</p>

  <p>“Halime bakın,” dedi. “Ter içinde kaldım.”</p>

  <p>Akşam yemeği saat dokuzdaydı. Pastalar, çörekler, sandviçler, çay ve kahve vardı, hepsi de bedavaydı; ama maden suyu istiyorsanız parasını ödemeniz gerekiyordu. Nezaket gereği genç erkeklerin hanımlara zencefilli bira teklif etmesi icap ediyor, ama genel edep kuralları bunu geri çevirmelerine neden oluyordu. Bayan Bennett zencefilli birayı pek seviyordu, akşam boyunca iki, hatta bazen üç şişe içiyordu; ama bunları kendisinin ödemesi konusunda ısrarcıydı. Erkekler bu yüzden onu seviyordu.</p>

  <p>“Eski kulağı kesik bir sarhoş,” diyorlardı, “ama yanlış anlama, kötü türden değil, o diğerlerine benzemez.”</p>

  <p>Yemekten sonra kademeli whist oynandı. Çok gürültülüydü, insanlar masadan masaya geçerken hayli gülüşmeler ve bağırışmalar oldu. Bayan Bennett’a giderek daha çok sıcak bastı.</p>

  <p>“Halime bakın,” dedi. “Ter içinde kaldım.”</p>

  <p>Bu sırada, genç erkeklerin daha girişken olanlarından biri, dans etmek istiyorlarsa başlasalar iyi edeceklerini söyledi. Eşlik müziğini çalan kız piyanonun başına geçti ve kararlı ayağını gürültülü pedala koydu. Nefis bir vals çaldı, sağ eliyle sırasıyla oktavlara “yumuşacık” basarken, tempoyu vurgulamak için basları kullandı. Değişiklik yapmak için ellerini çaprazladı ve melodiyi basta çaldı.</p>

  <p>“Gerçekten iyi çalıyor; değil mi?” dedi Bayan Hodges Philip’e. “Dahası hayatında hiç ders almamış; hepsi kulak dolgunluğu.”</p>

  <p>Bayan Bennett dans etmeyi ve şiiri dünyadaki başka her şeyden daha çok seviyordu. Güzel ama yavaş, çok yavaş dans ediyor ve gözlerine, düşünceleri çok ama çok uzaktaymış gibi bir ifade yerleşiyordu. Nefes nefese mekândan, sıcaklardan ve yemekten konuştu. Portman Rooms’un Londra’daki en iyi piste sahip olduğunu ve oradaki dansları hep çok sevdiğini söyledi; çok seçkinlerdi ve hakkında hiçbir şey bilemediğiniz bin bir türlü adamla dans etmeye katlanamıyordu; neden hakkında hiçbir şey bilmediklerinize kendinizi açık edeydiniz ki? Neredeyse herkes çok iyi dans ediyor, büyük keyif alıyorlardı. Ter yüzlerinden akıyor, genç erkeklerin hayli yüksek olan yakaları buruş buruş oluyordu.</p>

  <p>Philip etrafındakileri seyretti ve çok uzun zamandır hissetmediği kadar güçlü bir depresyon onu ele geçirdi. Kendisini dayanılmaz biçimde yalnız hissediyordu. Kendini beğenmiş olduğunu düşünmelerinden korktuğu için gidemedi, kızlarla sohbet edip güldü ama mutsuzluk tüm kalbini sarmıştı. Bayan Bennett ona kız arkadaşı olup olmadığını sordu.</p>

  <p>“Hayır,” deyip gülümsedi.</p>

  <p>“Ah, pekâlâ, burada seçebileceğin pek çok kız var. Bazıları da çok hoş, saygın kızlar. Eminim kısa sürede buradan bir kız arkadaş bulacaksın kendine.”</p>

  <p>Kadının Philip’e bakışları pek cilveliydi.</p>

  <p>“Orta yolda buluş onlarla,” dedi Bayan Hodges. “Onlara da böyle diyorum.”</p>

  <p>Parti sona erdiğinde, saat neredeyse on bir olmuştu. Philip uyuyamadı. Diğerleri gibi o da ağrıyan ayaklarını yatak örtülerinin dışında tuttu. Elinden geldiğince nasıl bir hayat sürdüğünü düşünmemeye çalıştı. Asker usul usul horluyordu.</p>
</body>
</html>