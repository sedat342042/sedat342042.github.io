<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>100</h2>

  <p>Cumartesi. Ev sahibesine bugün ödeme yapmaya söz vermişti. Bütün hafta boyunca bir şeylerin çıkmasını beklemişti. Hiç iş bulamamıştı. Daha önce hiç bu kadar dibe vurmamıştı ve o kadar serseme dönmüş haldeydi ki ne yapacağını bilemiyordu. Aklının bir köşesinde, tüm bunların absürd bir şaka olduğu hissi vardı. Birkaç kuruştan başka parası kalmamış, onlarsız edebileceğini düşündüğü bütün giysilerini satmıştı; bir iki şilin alabileceği birkaç kitabıyla bir iki ıvır zıvırı vardı ama ev sahibesi onun geliş gidişini gözetliyordu; odasından daha fazla bir şeyi dışarı çıkaracak olursa kendisini durdurmasından korkuyordu. Kadına söyleyebileceği tek şey borcunu ödeyemeyeceğiydi. Bunu yapacak cesareti yoktu. Haziran ortasıydı. Gece hoş ve sıcaktı. Dışarıda kalmaya karar verdi. Chelsea Embankment’ta yorulana dek ağır ağır yürüdü çünkü nehir huzur verici ve sakindi, ardından bir banka oturup kestirdi. Ne kadar uyuduğunu bilmiyordu; rüyasında bir polisin onu dürtüp kalkmasını söylediğini görünce sıçrayarak uyandı; ama gözlerini açınca yalnız olduğunu gördü. Nedensizce yürümeye devam etti ve sonunda Chiswick’e varıp orada yeniden uyudu. Orada onu uyandıran, bankın sertliği oldu. Gece çok uzundu sanki. Titredi. Bir sefalet duygusu onu ele geçirdi; ne halt edeceğini hiç bilmiyordu: Embankment’ta uyuduğu için utanıyordu; bu ona özellikle alçaltıcı geldi, karanlıkta yanaklarının kızardığını hissetti. Banklarda uyuyanlara dair işittiği hikâyeleri, aralarında nasıl da polislerin, papazların ve üniversitelerde bulunmuş adamların olduğunu hatırladı; onlardan birine dönüp dönmeyeceğini, bir hayırsever cemiyetinden çorba almak için sıraya girip girmeyeceğini merak etti. İntihar etmek çok daha kolay olurdu. Böyle devam edemezdi: Lawson ne güç bir durumda olduğunu öğrendiğinde ona yardım edecekti; gururun onu yardım istemekten alıkoyması gülünçtü. Neden böyle bir yıkım yaşadığını düşündü. Hep en iyi olduğunu düşündüğü şeyi yapmaya çalışmış ve her şey ters gitmişti. Elinden geldiğinde insanlara yardım etmişti, herhangi bir insandan daha bencil olduğunu sanmıyordu, böyle bir hale düşebilmiş olması korkunç bir adaletsizlik gibi geliyordu.</p>

  <p>Ama bunu düşünmenin faydası yoktu. Yürümeye devam etti. Artık hava aydınlanmıştı. Sessizlikte nehir çok güzeldi ve erken saatlerin gizemli bir yanı vardı; çok güzel bir gün olacaktı, gün doğumunda solgun olan gökyüzü bulutsuzdu. Kendisini çok yorgun hissetti ve açlık iç organlarını kemiriyordu; ama kıpırtısız oturamıyordu; sürekli bir polisin gelip ona bir şey söylemesinden korkuyordu. Böyle bir rezaletten ödü kopuyordu. Pis hissediyordu ve banyo yapabilmeyi diliyordu. Sonunda kendisini Hampton Court’ta buldu. Bir şeyler yemezse ağlayacağını hissetti. Ucuz bir lokanta seçip içeri girdi; sıcak şeylerin kokusu vardı ve bu biraz midesini bulandırdı: Günün geri kalanında onu tutacak kadar besleyici bir şeyler yemesi gerekiyordu, ama yemeklerin görüntüsü midesinin kalkmasına yol açtı. Bir fincan çayla biraz ekmek ve yağ yedi. Ardından pazar günü olduğunu ve Athelny’lere gidebileceğini hatırladı; yiyecekleri rozbifle Yorkshire pudingini düşündü; ama aşırı yorgundu ve mutlu, gürültülü aileyle karşılaşabilecek durumda değildi. Huysuz ve perişan hissediyordu. Yalnız kalmak istiyordu. Sarayın bahçesine gidip uzanmaya karar verdi. Kemikleri ağrıyordu. Belki de elini yüzünü yıkayıp biraz su içebileceği bir musluk bulurdu; çok susamıştı ve artık aç olmadığı için çiçekleri, çimenleri ve büyük yapraklı ağaçları keyifle düşündü. Orada ne yapması gerektiğini daha iyi düşünebileceğini hissediyordu. Gölgede çimenlere uzanıp piposunu yaktı. Tasarruf yapmak için uzun zamandır kendini günde iki pipoyla sınırlamıştı; o anda tütün kesesinin dolu olmasına şükretti. Hiç paraları olmayınca insanların ne yaptıklarını bilmiyordu. Hemen uykuya daldı. Uyandığında neredeyse öğlen olmuştu, birazdan sabah erken orada olabilmek ve umut veren her ilana başvurmak için Londra’ya doğru yola çıkması gerektiğini düşündü. Ölünce sahip olduğu azıcık şeyi ona bırakacağını söyleyen amcasını düşündü; bu rakamın ne olduğuna dair Philip’in hiçbir fikri yoktu: Birkaç yüz sterlinden fazla olmayabilirdi. Bunu teminat göstererek para bulup bulamayacağını düşündü. Yaşlı adamın onayı olmadan yapamazdı ve o da bu izni asla vermezdi.</p>

  <p>“Yapabileceğim tek şey, o ölene dek bir şekilde dayanmak.”</p>

  <p>Philip onun yaşını düşündü. Blackstable Papazı pekâlâ yetmişinin üstündeydi. Kronik bronşiti vardı, ama pek çok yaşlı adamda bu hastalık vardı ve ne kadar yaşayacakları belli olmuyordu. Bu arada bir şeyler çıkmak zorundaydı; Philip durumunun tamamıyla anormal olduğu duygusundan kurtulamıyordu; onun bu özel durumundaki insanlar açlıktan ölmezdi. Yaşadığının gerçek olduğuna kendini bir türlü inandıramadığından, tam bir ümitsizliğe kapılmadı. Lawson’dan yarım sovereign borç almaya karar verdi. Bütün gün bahçede kalıp açlık hissettiğinde pipo içti; tekrar Londra’ya dönmek üzere yola çıkana dek bir şey yemeyecekti: Yol uzundu ve bunun için gücünü toplaması gerekiyordu. Hava serinleyince yürümeye başladı ve yorulduğunda banklarda uyudu. Kimse onu rahatsız etmedi. Victoria’da elini yüzünü yıkadı, saçını taradı ve tıraş oldu, biraz çayla yağlı ekmek aldı ve bunları yerken sabah gazetesinin ilan sütunlarını okudu. Onlara bakarken, gözü tanınmış mağazalardan birinin “mobilya döşemelik kumaşı” bölümüne tezgâhtar arandığını belirten bir ilana takıldı. Kalbinde tuhaf, hafif bir burulma hissetti, çünkü onun orta sınıf önyargılarına göre bir mağazaya girmek korkunç geldi; ama omuz silkti -sonuçta ne fark ederdi?- ve denemeye karar verdi. Her bir aşağılanmayı kabul ederek, hatta ona uyum göstererek kaderin elini zorladığına dair tuhaf bir his vardı içinde. Korkunç bir şekilde mahcubiyet duyarak, saat dokuzda mağazaya gidince ondan önce gelmiş pek çok kişi olduğunu gördü. On altı yaşındaki oğlanlardan kırk yaşındaki adamlara dek her yaştandılar; bazıları alçak sesle birbiriyle konuşuyordu ama çoğu sessizdi; yerine oturunca, etrafındakiler ona düşmanca baktı. Bir adamın şöyle dediğini duydu:</p>

  <p>“Tek istediğim ret cevabımı başka bir iş arayabileceğim kadar erken vermeleri.”</p>

  <p>Yanında oturan adam Philip’i süzüp şöyle sordu:</p>

  <p>“Deneyimin var mı?”</p>

  <p>“Hayır,” dedi Philip.</p>

  <p>Adam bir an duraksadı, ardından şöyle dedi: “En küçük işletmeler bile öğle yemeğinden sonra bir randevu olmaksızın görüşmez seninle.”</p>

  <p>Philip tezgâhtarlara baktı. Bazıları basmaları ve kretonları seriyordu, diğerleri ise -yanında oturanın söylediğine göre- postayla gelen taşra siparişlerini hazırlıyordu. Saat dokuz çeyrek civarında bir müşteri geldi. Bekleyen adamlardan birinin diğerine bunun Bay Gibbons olduğunu söylediğini duydu. Siyah sakalı ve koyu renk yağlı saçları olan, orta yaşlı, kısa boylu ve çok şişman biriydi. Hareketliydi ve zeki bir yüzü vardı. İpek bir şapka takıp, yakası yapraklarla çevrelenmiş beyaz bir sardunyayla süslenmiş bir redingot giymişti. Kapıyı açık bırakarak ofise girdi; çok küçük bir odaydı, köşede sadece bir Amerikan çalışma masası, bir kitaplık ve bir dolap vardı. Kapının önünde duran adam, onun mekanik bir hareketle sardunyayı redingotundan alıp suyla dolu bir mürekkep şişesine koyuşunu izledi. İşyerinde çiçek takmak kurallara aykırıydı.</p>

  <p>[Gün içinde bölümdeki adamlar, müdürle aralarını iyi tutmak için çiçeğe beğenilerini gösteriyorlardı.</p>

  <p>“Daha güzelini görmedim,” diyorlardı; “kendiniz mi yetiştirdiniz yoksa?”</p>

  <p>“Evet, ben yetiştirdim,” diyordu müdür gülümseyerek ve zeki gözleri bir gurur ışıltısıyla doluyordu.]</p>

  <p>Şapkasını çıkarıp ceketini değiştirdi, mektuplara ve ardından onunla görüşmeyi bekleyen adamlara şöyle bir baktı. Bir parmağıyla belli belirsiz bir işaret yapınca, kuyruğun ilk sırasındaki adam büroya girdi. Teker teker müdürün yanına gidip sorularına cevap verdiler. Bakışları adayın yüzüne sabitlenmiş halde, kısaca bunları not aldı.</p>

  <p>“Yaş? Deneyim? İşinizden neden ayrıldınız?”</p>

  <p>Cevapları dinlerken yüzünde hiçbir ifade belirmiyordu. Philip’in sırası gelince, Bay Gibbons’ın ona tuhaf biçimde baktığını hissetti. Philip’in kıyafetleri düzgündü ve oldukça iyi kesimdi. Diğerlerinden biraz daha farklı görünüyordu.</p>

  <p>“Deneyim?”</p>

  <p>“Maalesef hiç yok,” dedi Philip.</p>

  <p>“İşe yaramaz.”</p>

  <p>Philip bürodan çıktı. Bu çile beklediğinden çok daha az acısız geçmişti, öyle ki belli bir hayal kırıklığı hissetmiyordu. İlk denemesinde bir iş bulma başarısı göstereceğini pek ummuyordu. Gazeteyi saklamıştı ve şimdi ilanlara yeniden bakıyordu: Holborn’da bir mağazanın da tezgâhtara ihtiyacı vardı ve Philip oraya gitti; ama varınca başka birinin çoktan işe alındığını gördü. Eğer o gün bir şey yemek istiyorsa, Lawson öğle yemeğine çıkmadan önce onun atölyesine gitmeliydi, bu yüzden Brompton Road’dan Yeoman’s Row’a doğru yürüdü.</p>

  <p>Bir fırsatını bulur bulmaz, “Aslında ay sonuna dek hayli meteliksizim,” dedi. “Bana yarım sovereign borç verebilir misin?”</p>

  <p>Para istemek inanılmaz zoruna gidiyordu; ardından hastanedekilerin geri ödeme niyeti olmaksızın, herhangi bir iyilik istercesine rahat bir biçimde ondan aldıkları küçük rakamları hatırladı.</p>

  <p>“Derhal,” dedi Lawson.</p>

  <p>Ama elini cebine atınca sadece sekiz şilini olduğunu gördü. Philip’in kalbi burkuldu.</p>

  <p>“Ah, neyse, beş şilin verebilir misin bana?” dedi önemsemezcesine.</p>

  <p>“Buyur.”</p>

  <p>Philip, Westminster’daki halk hamamına gidip banyo yapmak için altı peni harcadı. Ardından kendine yiyecek bir şeyler aldı. Öğleden sonra ne yapacağını bilmiyordu. Birileri ona bir şey sorar diye hastaneye dönemiyordu, ayrıca artık orayla alakası kalmamıştı; çalıştığı iki üç bölümde neden gelmediğini merak ederlerdi, ama canları ne isterlerse öyle düşünebilirlerdi, bir önemi yoktu: Hiçbir açıklama yapmadan okulu bırakan ilk öğrenci olmayacaktı. Halk kütüphanesine gidip yorgun düşene dek gazetelere baktı, ardından Stevenson’ın <i>Yeni Arap Geceleri</i> kitabını aldı; ama okuyamıyordu: Kelimeler ona hiçbir şey ifade etmiyordu, çaresizliğini kara kara düşündü. Sürekli aynı şeyleri düşünüp duruyordu ve saplantılı düşünceleri başına ağrı saplanmasına yol açıyordu. Sonunda temiz hava arzusuyla Green Park’a gitti ve çimenlere uzandı. Savaşa katılmasını imkânsız kılan sakatlığının sefilliğini düşündü. Uykuya daldı ve rüyasında birdenbire sağlam bir ayağı olduğunu, bir süvari alayıyla Ümit Burnu’nda bulunduğunu gördü; resimli gazetelerde gördüğü fotoğraflar hayal gücüne gereken malzemeyi sağlamıştı; ayrıca kendini bozkırda, haki kıyafetler içinde geceleyin başka adamlarla birlikte bir ateşin etrafında otururken gördü. Uyandığında günü hâlâ hayli aydınlık buldu ve o anda Big Ben’in yediyi vurduğunu işitti. Hiçbir şey yapmadan geçireceği on iki saati vardı. Bitmez tükenmez geceden korku ve endişe duyuyordu. Gökyüzü bulut kaplıydı, yağmur yağmasından korktu; bir yatak bulabileceği bir pansiyona gitmesi gerekecekti; Lambeth’deki evlerin dışındaki lambaların üstünde böyle yerlerin ilanlarını görmüştü: Altı peniye İyi Yataklar; bunlardan birinin içine hiç girmemişti ve kötü kokuyla haşarat ihtimalinden çok korkuyordu. Olabildiğince açık havada kalmaya karar verdi. Kapanana dek parkta kaldı, ardından etrafta yürümeye başladı. Çok yorgundu. Bir kazanın büyük bir talih olacağı geldi aklına, böylece hastaneye götürülüp orada, temiz bir yatakta haftalarca yatabilirdi. Gece yarısı o kadar acıkmıştı ki yemek yemeden daha fazla dayanamayacağını anladı, bu yüzden Hyde Park Corner’da kahve satan bir tezgâha gidip birkaç patates yedi ve bir fincan kahve içti. Ardından yine yürüdü. Uyuyamayacak kadar huzursuzdu, polisin onu kaldırmasından da çok fena korkuyordu. Polis memurlarına çok yeni bir açıdan bakmaya başladığını fark etti. Bu dışarıda geçirdiği üçüncü geceydi. Ara sıra Piccadilly’deki banklarda oturuyor, sabaha doğru Embankment’a doğru yürüyordu. Her çeyrek saati kafasında işaretleyerek, Big Ben’in vuruşlarını dinliyor ve şehrin yeniden uyanmasına ne kadar kaldığını düşünüyordu. Sabahları kendisini derleyip toparlamak için birkaç kuruş harcıyor, ilanları okumak için bir gazete satın alıyor ve bir kez daha iş aramaya koyuluyordu.</p>

  <p>Birkaç gün bu şekilde devam etti. Çok az yiyordu, zayıf ve hasta düştüğünü hissetmeye başladı, bu yüzden bulunması aşırı zor görünen işi aramaya devam edecek enerjisi neredeyse kalmamıştı. Bir mağazanın arka tarafında işe alınma ihtimaliyle uzun zaman beklemeye ve terslenip gönderilmeye alışmaya başlamıştı. İlanlara başvurmak için Londra’nın bütün kısımlarını dolaşmıştı ve başvuruları kendisininki gibi sonuçsuz kalan adamların yüzlerine aşinalık kazanmaya başlamıştı. Bunlardan birkaçı onunla dostluk kurmayı denemişti, ama onların bu yaklaşımlarına karşılık veremeyecek kadar yorgun ve bitkindi. Artık Lawson’a gitmiyordu, çünkü ona beş şilin borcu vardı. Net düşünemeyecek ve başına neler geleceğini pek umursamayacak kadar sersemlemeye başladı. Çok sık ağlıyordu. Başta bu yüzden kendisine çok kızıyordu ve utanıyordu, ama ağlamanın onu rahatlattığını ve nedense daha az aç hissetmesini sağladığını fark etti. Sabahın çok erken saatlerinde aşırı üşüyordu. Bir gece çamaşırını değiştirmek için odasına gitti; herkesin uyuduğundan çok emin olduğu saat üç gibi gizlice içeri girdi ve saat beşte tekrar çıktı; yatağa uzandı, yumuşaklığı mest ediciydi; bütün kemikleri ağrıyordu, yatarken bu durumun verdiği zevkin keyfini çıkardı; o kadar güzeldi ki uykuya dalmak istemedi. Gıdasızlığa alışmaya başlamıştı, çok aç değil de sadece güçsüz hissediyordu. Artık zihninin bir köşesinde sürekli intihar etmek düşüncesi vardı, ama bunu fazla düşünmemek için tüm gücünü kullanıyordu, çünkü bu dürtünün onu fazla etkisi altına almasından, kendine yardım edemeyecek hale sokmasından korkuyordu. Kendi kendine, yakında mutlaka bir şeyler çıkacağı için intihar etmenin saçmalık olacağını söyleyip durdu; durumunun öyle pek ciddiye alınamayacak kadar abes olduğu duygusundan kurtulamıyordu; mutlaka iyileşeceği, ama katlanmak zorunda olduğu bir hastalık gibiydi. Her gece, hiçbir şeyin böyle bir gün daha geçirmesine sebep olamayacağına yemin ediyor ve ertesi sabah amcasına veya avukat Bay Nixon’a ya da Lawson’a yazmaya karar veriyordu; ama vakit gelince mutlak başarısızlığının utanç verici bir itirafında bulunmaya kendini ikna edemiyordu. Lawson’ın bunu nasıl karşılayacağını bilemiyordu. Arkadaşlıklarında kafası dağınık olan kişi Lawson’dı ve sağduyusuyla gurur duyardı. Ahmaklığının tüm hikâyesini anlatmak zorunda kalacaktı. Lawson’ın ona yardım ettikten sonra soğuk davranacağına dair rahatsız bir hisse kapılmıştı. Amcası ile avukat onun için elbette bir şeyler yaparlardı, ama ayıplamalarından çok korkuyordu. Kimsenin onu ayıplamasını istemiyordu; dişlerini sıktı ve olan şeyin zaten olup bittiği için kaçınılmaz olduğunu kendine tekrarladı. Pişmanlık duymak saçmalıktı.</p>

  <p>Günler geçmek bilmiyordu, Lawson’ın verdiği beş şilinlik borç da yakında bitecekti. Philip Athelny’lere gidebilmek için pazar gününün gelmesini iple çekiyordu. Oraya daha önce gitmekten onu alıkoyanın ne olduğunu bilmiyordu, belki de bu zamanı kendi başına atlatmayı çok fazla istediği içindi; çünkü büyük darlık içindeki Athelny onun için bir şeyler yapabilecek tek insandı. Belki yemekten sonra Athelny’ye güç durumda olduğunu anlatacak kadar kendini toparlayabilirdi. Philip ona söyleyeceklerini kendi kendine defalarca tekrarladı. Philip, Athelny’nin onu hava cıva laflarla başından savmasından çok korkuyordu; bu öylesine korkunç bir şey olurdu ki onu denemeyi olabildiğince geciktirmek istemişti. Philip tüm dostlarına olan itimadını kaybetmişti.</p>

  <p>Cumartesi gecesi soğuk ve nemliydi. Philip büyük sıkıntı çekti. Cumartesi öğleden, bitkin halde sürünerek Athelny’nin evine gittiği vakte kadar hiçbir şey yemedi. Son iki penisini, pazar sabahı Charing Cross tuvaletinde yıkanmaya ve taranmaya harcadı.</p>
</body>
</html>