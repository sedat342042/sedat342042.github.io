<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>101</h2>

  <p>Philip kapıyı çalınca, camdan bir kafa uzandı ve bir dakika sonra, onu içeri almak için merdivenlerden koşturan çocukların gürültü patırtısını işitti. Onlara öpsünler diye solgun, endişeli, zayıf bir yüz uzattı. Canlı ve neşeli ilgilerinden o kadar duygulandı ki kendine toparlanacak zaman tanımak için üst kata çıkmadan önce biraz oyalanmak için bahaneler uydurdu. Kendini kaybetmiş bir durumdaydı, hemen her şey onu ağlatmaya yeterdi. Ona önceki pazar neden gelmediğini sordular, hasta olduğunu söyledi; nesi olduğunu bilmek istediler; Philip de onları eğlendirmek için gizemli bir hastalık söyledi, Yunanca ve Latinceden (tıbbi terimler böyle şeylerle doluydu) oluşan karışımıyla çift anlamlı ve haşin gelen bu isim zevkten çığlık atmalarına yol açtı. Philip’i oturma odasına sürükleyip babaları da duysun diye tekrarlamasını istediler. Athelny ayağa kalkıp onunla tokalaştı. Uzun uzun Philip’e baktı, ama yuvarlak, pörtlek gözleriyle hep gözlerini dikip bakar görünürdü zaten. Philip bunun onu neden bu sefer tedirgin ettiğine anlam veremedi.</p>

  <p>“Geçen pazar özledik seni,” dedi.</p>

  <p>Philip mahcubiyet duymadan hiç yalan söyleyemezdi ve neden gelmediğinin açıklamasını bitirdiğinde kıpkırmızı kesilmişti. O sırada Bayan Athelny içeri girip onunla tokalaştı.</p>

  <p>“Umarım daha iyisinizdir Bay Carey,” dedi.</p>

  <p>Philip, onun neden bir şeyi olduğunu düşündüğünü anlamadı çünkü çocuklarla yukarı çıkarken mutfak kapısı kapalıydı ve onlar da yanından ayrılmamıştı.</p>

  <p>“Yemek on dakika sonra hazır olacak,” dedi, o ağır konuşmasıyla. “Beklerken yumurtayla çırpılmış bir bardak süt almaz mısınız?”</p>

  <p>Kadının yüzünde, Philip’in rahatsız hissetmesine yol açan bir endişe ifadesi vardı. Kendini gülmeye zorlayıp hiç aç olmadığını söyledi. Sally sofrayı kurmaya geldi ve Philip ona takılmaya başladı. Onun Bayan Athelny’nin teyzesi; çocukların hiç görmedikleri ama muazzam irilikte bir tip olduğunu düşündükleri Elizabeth Teyzeleri kadar şişmanlayacağı aile içinde yapılan bir şakaydı.</p>

  <p>“Doğrusu seni son gördüğümden beri <i>ne</i> oldu böyle Sally?” diye başladı Philip.</p>

  <p>“Bildiğim kadarıyla hiçbir şey.”</p>

  <p>“Kilo almışsın bence.”</p>

  <p>“Eminim sen de hiç almamışsın,” diye terslendi Sally. “Mükemmel bir iskeletsin.”</p>

  <p>Philip kızardı.</p>

  <p>“Bu <i>tu quoque</i> Sally,” diye bağırdı babası. “Kafandaki bir altın saç teliyle cezalandırıldın. Jane, büyük makası getir.”</p>

  <p>“İyi de zayıf işte baba,” diye itiraz etti Sally. “Bir deri bir kemik kalmış.”</p>

  <p>“Mesele bu değil evladım. Zayıf olma konusunda tamamıyla hür, ama senin şişmanlığın edebe aykırı.”</p>

  <p>Konuşurken kolunu gururla kızın beline doladı ve hayranlık dolu gözlerle ona baktı.</p>

  <p>“Bırak da sofrayı halledeyim baba. Ben rahatsam, bunu dert etmeyen başkaları da var.”</p>

  <p>“Şıllık!” diye bağırdı Athelny elini teatral bir edayla sallayarak. “Holborn’da mücevher satan Levi’nin oğlu Joseph’in ona evlenme teklif ettiği gerçeğini yüzüme vuruyor.”</p>

  <p>“Kabul ettin mi Sally?” diye sordu Philip.</p>

  <p>“Hâlâ daha babamı tamyamadın mı? Tek kelimesi doğru değil.”</p>

  <p>“Eh, sana evlenme teklif etmediyse,” diye gürledi Athelny, “Aziz George ve Merry England adına, onu burnundan yakaladığım gibi niyetinin ne olduğunu hemen açıklamasını isteyeceğim.”</p>

  <p>“Otur baba, yemek hazır. Hadi bakalım çocuklar kımıldayın, hepiniz ellerinizi yıkayın ve sakın kaytarmayın çünkü yemeye başlamadan önce hepsine teker teker bakacağım, yaylanın.”</p>

  <p>Philip yemeye başlamadan önce kurt gibi aç olduğunu sanıyordu, ama ardından yemeği görünce midesinin kalktığını anladı ve neredeyse hiç yiyemedi. Beyni yorgunluktan harap haldeydi; Athelny’nin alışkanlığına zıt biçimde çok az konuştuğunu da fark etmedi. Philip rahat bir evde oturmaktan memnundu, ama ara sıra pencereden dışarı bakmaktan kendini alıkoyamıyordu. Fırtınalı bir gündü. Hava bozmuştu; şimdi soğuktu ve sert bir rüzgâr vardı; kuvvetli sağanak ara sıra cama çarpıyordu. Philip o gece ne yapacağını merak etti. Athelny’ler erken yatıyordu ve saat ondan sonra orada kalamazdı. Kasvetli karanlıkta dışarı çıkacağı düşüncesi kalbini sızlattı. Şimdi dostlarla bir aradayken, dışarıda ve yalnız olduğu zamanlardakinden daha korkunç görünüyordu. Kendi kendine, geceyi dışarıda ve tek başına geçiren başka pek çok insan olduğunu söyleyip durdu. Konuşarak zihnini dağıtmaya çabaladı, ama lafının ortasında pencereye hızla çarpan yağmur taneleri sıçramasına yol açtı.</p>

  <p>“Mart havası gibi,” dedi Athelny. “İnsanın Manş Denizi’ni geçmek isteyeceği türden bir gün değil.”</p>

  <p>O sırada yemekleri bitti ve Sally içeri girip sofrayı topladı.</p>

  <p>“İki penilik kalitesizlerden bir tane ister misin?” dedi Athelny, ona bir puro uzatıp.</p>

  <p>Philip onu alıp dumanı keyifle içine çekti. Bu, olağanüstü rahatlatmıştı onu. Sally işini bitirince, Athelny ona kapıyı arkasından kapatmasını söyledi.</p>

  <p>“Artık rahatsız edilmeyiz,” dedi, Philip’e dönerek. “Betty’ye ben çağırana dek çocukları buraya bırakmamasını söyledim.”</p>

  <p>Philip ona tedirginlikle baktı, ama sözlerinin anlamını sindiremeden, Athelny alışılagelmiş hareketiyle gözlüğünü burnunun üstüne oturtup devam etti.</p>

  <p>“Geçen pazar bir şeyin olup olmadığını öğrenmek için yazdım sana, ama cevap gelmeyince, çarşamba günü pansiyonuna gittim.”</p>

  <p>Philip başını çevirdi, cevap vermedi. Kalbi şiddetle atmaya başladı. Athelny konuşmadı ve sessizlik o anda Philip’e katlanılmaz geldi. Aklına söyleyecek tek kelime dahi gelmiyordu.</p>

  <p>“Ev sahiben, cumartesi gecesinden beri gelmediğini ve geçen ayın borcunu ödemediğini söyledi. Bütün bu hafta boyunca nerede uyudun?”</p>

  <p>Bunu cevaplamak Philip’in midesini bulandırdı. Bakışlarını pencereden dışarı dikti.</p>

  <p>“Hiçbir yerde.”</p>

  <p>“Seni bulmaya çalıştım.”</p>

  <p>“Neden?” diye sordu Philip.</p>

  <p>“Bugünlerde Betty’yle ben de aynı şekilde meteliksiziz, ama bakacak bebeklerimiz var. Neden buraya gelmedin?”</p>

  <p>“Gelemedim.”</p>

  <p>Philip ağlamaktan korkuyordu. Çok zayıf hissediyordu. Kendini kontrol etmeye çalışarak, gözlerini kapatıp kaşlarını çattı. Aniden Athelny’ye karşı, kendisini rahat bırakmadığı için büyük bir öfke duydu; ama çökmüştü; o anda, gözleri hâlâ kapalıyken, sesini sabit tutabilmek için yavaşça, son birkaç haftadır başından geçen maceraların hikâyesini anlattı ona. Konuşurken davranışları aptalca geldi ve bu da anlatmayı daha fazla güçleştirdi. Athelny’nin onun tam bir ahmak olduğunu düşüneceğini sandı.</p>

  <p>Konuşmasını bitirince, “Şimdi yapacak bir şeyler bulana dek gelip bizimle kalıyorsun,” dedi Athelny.</p>

  <p>Philip kızardı, neden olduğunu bilmiyordu.</p>

  <p>“Ah, çok naziksin ama bunu yapabileceğimi sanmıyorum.”</p>

  <p>“Neden?”</p>

  <p>Philip cevap vermedi. Zahmet vereceği korkusuyla düşünmeden geri çevirmişti, iyilik kabul etme konusunda doğal bir sıkılganlığı vardı. Ayrıca Athelny’lerin kıt kanaat geçindiğini biliyordu ve bu büyük ailenin, bir yabancıyı ağırlayacak ne yeri ne de parası vardı.</p>

  <p>“Tabii ki buraya gelmek zorundasın,” dedi Athelny. “Thorpe kardeşlerinin biriyle yatar, sen de onun yatağında uyuyabilirsin. Senin yiyeceğin yemeğin bizim için herhangi bir şeyi değiştireceğini düşünme sakın.”</p>

  <p>Philip konuşmaktan korkuyordu, ardından Athelny kapıya gidip karısına seslendi.</p>

  <p>“Betty,” dedi kadın içeri girince. “Bay Carey bizimle kalacak.”</p>

  <p>“Ah, ne hoş,” dedi Bayan Athelny. “Gidip yatağı hazırlayayım.”</p>

  <p>O kadar candan, dostane bir sesle, o kadar doğal karşılayarak konuşmuştu ki Philip çok duygulandı. İnsanların ona iyilik yapmasını hiç beklemezdi ve bunu görünce de şaşırıp duygulanırdı. Artık yanaklarından aşağı iki büyük gözyaşı damlasının süzülmesine mâni olamadı. Athelny’ler nasıl düzenleyeceklerini konuştular ve güçsüzlüğünün onu düşürdüğü durumu görmemiş gibi davrandılar. Bayan Athelny çıkınca Philip koltuğunda geriye yaslandı ve pencereden dışarı bakarak küçük bir kahkaha attı.</p>

  <p>“Dışarı çıkmak için pek hoş bir gece değil, ne dersin?”</p>
</body>
</html>