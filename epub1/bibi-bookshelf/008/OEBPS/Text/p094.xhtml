<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>94</h2>

  <p>Philip asistanlığını yaptığı cerrah Bay Jacobs’tan ameliyatı yapmasını rica etti. Jacobs bunu zevkle kabul etti, o sıralarda zaten ihmal edilen yumru ayaklarla ilgileniyor ve bir makale için kaynak topluyordu. Ayağını tıpkı öbürü gibi yapamayacağı konusunda Philip’i uyardı, ama büyük oranda bir düzelme sağlayabileceğini düşünüyordu; ve her ne kadar daima aksayacak olsa da hep giydiğinden daha az dikkat çeken bir bot giyebilecekti. Philip, inancı olanlar için dağları yerinden sökebilen bir Tanrı’ya nasıl da dualar ettiğini hatırlayıp acı acı gülümsedi.</p>

  <p>“Mucize beklemiyorum,” diye cevapladı.</p>

  <p>“Bana elimden geleni yapma fırsatı vermekle akıllılık ediyorsun bence. Çarpık ayağa meslekte sakatlık gözüyle bakılıyor. Meslekten olmayanlar gelip geçici hevesler peşinde ve doktorunun bu sorunuyla ilgili hiçbir şey yapmasını istemiyor.”</p>

  <p>Philip bir “küçük koğuş”a girdi; burası her bir koğuşun dışında sahanlığa kurulmuş, özel hastalara ayrılmış bir yerdi. Orada bir ay kaldı çünkü cerrah yürüyene dek onun gitmesine izin vermedi ve ameliyat çok iyi geçtiğinden, Philip orada gayet keyifli zaman geçirdi. Lawson’la Athelny onu ziyarete geldi, bir gün de Bayan Athelny ona iki çocuğunu getirdi; tanıdığı öğrenciler ara sıra sohbet etmek için uğruyordu; Mildred haftada iki kez geliyordu. Herkes ona karşı çok nazikti ve onun için zahmete giren birini ne zaman görse şaşıran Philip duygulanmıştı ve minnettardı. İlginin getirdiği rahatlığın keyfini sürdü; orada gelecek için, ne parasının yetip yetmeyeceği ne de final sınavlarını geçip geçmeyeceği konusunda endişelenmesi gerekiyordu; üstelik doya doya kitap okuyabiliyordu. Son zamanlarda, Mildred onu rahatsız ettiği için fazla okuyamamıştı: Dikkatini vermeye çalıştığında manasız bir yorumda bulunuyor, cevap alana kadar da rahat bırakmıyordu; ne zaman bir kitapla rahatça yerine yerleşecek olsa bir şeyin yapılmasını istiyor, çıkaramadığı bir mantar tıpayla ya da çakılmasını istediği bir çivi için çekiçle geliyordu.</p>

  <p>Ağustosta Brighton’a gitmeye karar verdiler. Philip pansiyon tutmak istedi ama Mildred bu durumda ev işi yapması gerekeceğini söyledi; ancak misafirhaneye giderlerse bu onun için bir tatil olabilirdi.</p>

  <p>“Her gün evde yemek pişirmem gerekiyor zaten; bıktım bundan, tam bir değişiklik istiyorum.”</p>

  <p>Philip onunla hemfikir oldu ve Mildred’ın Kemp Town’da, haftada yirmi beş şilinden fazla tutmayan bir misafirhane bildiği ortaya çıktı. Philip’le oda için mektup yazma konusunda anlaştı ama Philip Kennington’a döndüğünde onun hiçbir şey yapmadığını gördü. Sinirlenmişti.</p>

  <p>“Senin bu kadar meşgul olabileceğin aklıma gelmezdi,” dedi.</p>

  <p>“Eh, her şeyi düşünemem. Unuttuysam benim suçum değil, öyle değil mi?”</p>

  <p>Philip denize gitme konusunda o kadar sabırsızdı ki misafirhanenin müdürüyle iletişime geçmeyi bekleyemedi.</p>

  <p>“Bagajları istasyonda bırakırız, misafirhaneye gidip odaları var mı bakarız; eğer varsa gelip eşyalarımızı alması için bir hamal göndeririz.”</p>

  <p>“Keyfin bilir,” dedi Mildred sertçe.</p>

  <p>Azar işitmeyi sevmiyordu, küsüp kibirli bir sessizliğe büründü ve Philip yolculukları için gerekli düzenlemeleri yaparken onun yanında umursamazca oturdu. Küçük daire ağustos güneşinin altında sıcak ve bunaltıcıydı, sokaktan içeri ağır kokulu boğucu hava hücum ediyordu. Duvarları kırmızı badanalı küçük koğuştaki yatağında yatarken temiz havanın ve göğsüne çarpan deniz suyunun hasretini çekmişti. Londra’da bir gece daha geçirecek olursa aklını kaçıracağını zannediyordu. Mildred, tatilcilerle dopdolu Brighton sokaklarını görünce yeniden iyi huylu halini takınmıştı ve arabayla Kemp Town’a giderken ikisinin de keyfi yerindeydi. Philip, bebeğin yanağını okşadı.</p>

  <p>“Burada birkaç gün geçirdikten sonra bu yanaklar bambaşka bir renk alacak,” dedi gülümseyerek.</p>

  <p>Misafirhaneye varınca taksiyi gönderdiler. Pasaklı bir hizmetçi kapıyı açtı ve Philip odaları olup olmadığını sorunca gidip bakacağını söyledi. Müdiresini getirdi. Orta yaşlı, iriyarı ve işkadını tipli bir kadın merdivenlerden indi, mesleği icabı onları iyice inceleyerek baktı ve ne tür bir oda istediklerini sordu.</p>

  <p>“İki tek kişilik oda, bir de eğer varsa bunların birinde bir beşik bulunması iyi olur.”</p>

  <p>“Maalesef bunu sağlayamayacağım. Çift kişilik büyük bir odam var, oraya bir beşik de koydurabilirim.”</p>

  <p>“Bu uygun olmaz bence,” dedi Philip.</p>

  <p>“Önümüzdeki hafta size bir oda daha verebilirim. Brighton şu an çok dolu, insanlar ne bulabilirlerse onu tutuyorlar.”</p>

  <p>“Sadece birkaç günlüğüneyse bence idare edebiliriz Philip,” dedi Mildred.</p>

  <p>“İki oda daha rahat olur diye düşünüyorum. Oda tutabileceğimiz başka bir yer önerebilir misiniz bize?”</p>

  <p>“Evet, ama benimkinden fazla odaları olduğunu sanmam.”</p>

  <p>“Bana adresi verebilirseniz çok sevinirim.”</p>

  <p>İriyarı kadının önerdiği misafirhane yan sokaktaydı, oraya doğru yürüdüler. Philip her ne kadar bir bastondan destek alması gerekse de gayet iyi yürüyebiliyordu, ama hayli zayıf düşmüştü. Bebeği Mildred taşıdı. Sessizce biraz ilerlediler, ardından Philip onun ağladığını gördü. Buna sinirlendi ve hiç ilgilenmedi, ama Mildred onun dikkatini çekmeye uğraştı.</p>

  <p>Başını öbür yana çevirerek, “Bana bir mendil verir misin? Bebek kucağımdayken benimkini çıkaramıyorum,” dedi hıçkırıklara karışan bir sesle.</p>

  <p>Philip ona mendilini verdi, ama bir şey söylemedi. Mildred gözlerini kuruladı, o konuşmayınca devam etti:</p>

  <p>“Zehirliyim herhalde.”</p>

  <p>“Sokakta olay çıkarma lütfen,” dedi Philip.</p>

  <p>“Böyle ayrı odalar konusunda ısrar etmen tuhaf kaçacak. Hakkımızda ne düşünecekler kim bilir?”</p>

  <p>“Durumu bilselerdi, bizim şaşırtıcı derecede ahlaklı olduğumuzu düşünürlerdi sanıyorum,” dedi Philip.</p>

  <p>Mildred ona göz ucuyla baktı.</p>

  <p>“Evli olmadığımızı açık etmeyecek misin?” diye sordu çabucak.</p>

  <p>“Hayır.”</p>

  <p>“O zaman neden benimle evliymişiz gibi yaşamıyorsun?”</p>

  <p>“Canım benim, bunu açıklayamam. Seni utandırmak istemiyorum, ama yapamam işte. Bunun çok saçma ve mantıksız göründüğünü tahmin ediyorum, ama ben o kadar güçlü değilim. Seni o kadar sevmiştim ki şimdi...” derken konuşmayı kesti. “Her neyse, böyle şeyleri tartışmanın gereği yok.”</p>

  <p>“Beni hakikaten çok sevmiş olmalısın!” diye bağırdı Mildred.</p>

  <p>Gittikleri misafirhanenin sorumlusu, açıkgöz ve çenebaz telaşlı genç bir hanımdı. Haftalık yirmi beş şilin ve bebek için de beş şilin ekstra ücrete çift kişilik bir oda veya haftalık bir sterlin daha fazlasına tek kişilik iki oda tutabilirlerdi.</p>

  <p>“Çok daha fazlasını istemem gerek,” diye açıkladı kadın özür diler gibi bir edayla, “çünkü mecbur kalırsam tek kişilik odalara iki yatak koyabiliyorum.”</p>

  <p>“Bence bunu karşılayabiliriz. Ne dersin Mildred?”</p>

  <p>“Ah, fark etmez. Bana hepsi uyar,” diye cevapladı kız.</p>

  <p>Philip onun bu ters cevabını bir kahkahayla geçiştirdi ve otelci kadınla bagajlarını aldırma konusunu hallettikten sonra dinlenmek için oturdular. Philip’in ayağı biraz canını yakıyordu, onu bir sandalyeye koyabilmekten memnundu.</p>

  <p>“Seninle aynı odada oturmamın bir sakıncası yoktur herhalde,” dedi Mildred saldırganca.</p>

  <p>“Kavga etmeyelim Mildred,” dedi Philip kibarca.</p>

  <p>“Haftada bir sterlini sokağa atacak kadar iyi durumda olduğunu bilmiyordum.”</p>

  <p>“Kızma bana. İnan bana birlikte yaşayabilmemizin tek yolu bu.”</p>

  <p>“Benden iğreniyorsun galiba, hepsi bu.”</p>

  <p>“Elbette öyle değil. Neden iğreneyim ki?”</p>

  <p>“Bu hiç tabii değil.”</p>

  <p>“Öyle mi? Bana âşık değilsin herhalde?”</p>

  <p>“Ben mi? Sen kimle karıştırıyorsun beni?”</p>

  <p>“Çok tutkulu bir kadın değilsin ki öyle olasın.”</p>

  <p>“Bu çok utanç verici,” dedi Mildred asık suratla.</p>

  <p>“Ah, yerinde olsam bu kadar abartmazdım.” Misafirhanede yaklaşık on-on iki kişiydiler. Dar, karanlık bir odada bulunan uzun bir masada yemek yiyorlardı, masanın başında otel müdiresi oturup eti kesiyordu. Yemek kötüydü. Müdire, kötü yapılmış soslarla görüntüsü değiştirilen düşük kalite malzemelerle yapılmış bu yemeklere Fransız mutfağı diyordu: Pisibalığı, dilbalığı kılığına sokuluyordu ve Yeni Zelanda koyunu kuzu eti diye sunuluyordu. Mutfak küçük ve elverişsizdi, bu yüzden her şey soğuk servis ediliyordu. İnsanlar sıkıcı ve kibarlık budalasıydı; geçkin kızlarıyla yaşlı hanımlar; tuhaf çıtkırıldım ihtiyar bekârlar; Sömürgeler’de çok iyi bir işi olan oğullarından ve evli kızlarından konuşup duran karılarıyla gelmiş solgun yüzlü, orta yaşlı kâtipler. Masada Bayan Corelli’nin son romanını tartıştılar; bazıları Lord Leighton’ı Bay Alma-Tadema’dan, bazıları da Bay Alma-Tadema’yı Lord Leighton’dan daha fazla sevmişti. Mildred hemen hanımlara Philip’le olan romantik evliliğini anlattı; daha taalebeyken evlendiği için ona artık metelik vermeyen, hali vakti yerinde kasabalılar olan ailesi yüzünden Philip kendisini bir anda ilgi odağı olarak buldu; Devonshire yolunda büyük bir mülkü olan Mildred’ın babası da Philip’le evlendiği için onlara hiç destek olmuyordu. Bu yüzden misafirhaneye gelmişlerdi ve yine bu yüzden bebeğin bakıcısı yoktu; ama iki oda tutmaları şarttı, çünkü ikisi de ferah yerlerde kalmak istiyor, sıkış tıkış yerlerde bulunmayı sevmiyordu. Diğer ziyaretçilerin de orada bulunuşlarına dair açıklamaları vardı: Bekâr centilmenlerden biri tatil için genellikle Metropole’e<a class="dipnot2" href="../Text/dipnotlar.xhtml#a101" id="k101"><sup>[101]</sup></a>&nbsp;giderdi, ama etrafında neşeli insanlar olmasından hoşlanırdı ve bunu pahalı otellerde bulamazdınız; orta yaşlı kızı olan yaşlı hanım, Londra’daki güzel evini yaptırıyordu ve kızına şöyle demişti: “Gwennie, canım, bu yıl ucuz yollu bir tatil yapmalıyız.” Ve her ne kadar bunlar alıştıkları türden şeyler olmasa da, bu yüzden buraya gelmişlerdi. Mildred tüm bu insanları pek asil buldu ve sıradan, kaba insan kalabalığından nefret etti. O kelimenin her anlamıyla centilmen olan centilmenlerden hoşlanıyordu.</p>

  <p>“İnsanlar centilmen ve hanımefendi olunca,” dedi, “centilmen ve hanımefendi olmaları hoşuma gidiyor.”</p>

  <p>Bu Philip’e şifreli bir ifade gibi geldi, ama iki üç kez bu lafı farklı insanlara ettiğini ve içten gelen bir onaylamayla karşılandığını duyunca, bunun sadece kendi zekâsı için müphem kaldığı sonucuna vardı. İlk kez Philip’le Mildred tamamen birlikte zaman geçiriyordu. Londra’dayken onu günün tamamında görmüyordu ve eve geldiğinde de ev işleri, bebek, komşular, o çalışmaya oturana dek onlara konuşacak bir şeyler veriyordu. Şimdi bütün günü onunla geçiriyordu. Kahvaltıdan sonra plaja iniyorlardı; sabah saatleri yüzerek ve sahilde yürüyerek hızla geçiyordu; iskelede geçirilen, bebeğin yatırıldığı akşam saatleri ise dinlenecek müzik ve izlenecek sürekli bir insan akışı (Philip onların kim olduğunu hayal ederek ve haklarında küçük hikâyeler uydurarak kendini eğlendiriyordu; Mildred’ın sözlerine sadece ağzıyla karşılık verme alışkanlığı geliştirmişti, böylece düşünceleri bölünmüyordu) olduğundan tahammül edilebilir seviyedeydi; ama öğleden sonraları uzun ve çok sıkıcıydı. Plajda oturuyorlardı. Mildred, Doktor Brighton’dan olabildiğince fazla istifade etmeleri gerektiğini söylüyordu ve genel konular üzerine sürekli gözlem yapıp durduğundan Philip bir türlü okuyamıyordu. Eğer söylediklerine aldırmazsa da şikâyet ediyordu.</p>

  <p>“Ah, şu aptal eski kitabı bırak. Böyle sürekli okuyup durmak sana iyi gelmez. Serseme döneceksin Philip, bu olacak işte.”</p>

  <p>“Of, saçmalığa bak!” diye cevapladı Philip.</p>

  <p>“Ayrıca, insanlardan uzaklaştırıyor.”</p>

  <p>Philip, onunla konuşmanın zor olduğunu fark etti. Kendi söylediğine bile dikkatini verecek gücü yoktu, bu yüzden önünde koşan bir köpek veya kaba spor ceketiyle geçen bir adam onun bir laf etmesine yol açıyor, ardından neden bahsettiğini unutuveriyordu. İsim hafızası çok zayıftı, onları hatırlayamamak sinirini bozuyordu, bu yüzden bir hikâyenin ortasında buna kafa patlatmak için duruveriyordu. Bazen bundan vazgeçiyordu, ama daha sonra sık sık aklına takılıyordu ve Philip bir şeyden bahsederken onun lafını kesiyordu.</p>

  <p>“Collins, buydu işte. Bir noktada hatırlayacağımı biliyordum. Collins, hatırlayamadığım isim buydu.”</p>

  <p>Bu onun anlattığı hiçbir şeyi dinlemediğini gösterdiğinden Philip çok sinirleniyordu, yine de eğer sessizse Mildred onu asık suratlılığı yüzünden azarlıyordu. Soyut olan bir şeye beş dakika olsun odaklanamayan bir kafa yapısına sahipti ve Philip genellemeler yapmaya boyun eğdiğinde de sıkıldığını hemen belli ediyordu. Mildred çok hayal kuruyordu ve her gün fuzuli bir laf kalabalığıyla naklettiği hayallerini büyük bir doğrulukla hatırlıyordu.</p>

  <p>Bir sabah Philip, Thorpe Athelny’den uzun bir mektup aldı. Tatilini, gayet geçerli bir mantığı olan ve onun karakterini tam olarak ortaya koyan, teatral bir tarzda geçiriyordu. Son on yıldır aynı şeyi yapmıştı. Bütün ailesini Kent’teki, Bayan Athelny’nin evinden fazla uzak olmayan bir şerbetçiotu tarlasına götürmüştü ve orada şerbetçiotu yetiştirerek üç hafta geçirmişlerdi. Bu vesileyle açık havada zaman geçirmişler, Bayan Athelny’nin çok hoşuna gidecek şekilde para kazanmışlar ve toprak anayla sözleşmelerini yenilemişlerdi. Athelny en çok buna vurgu yapıyordu. Tarlada kalmak onlara yeni bir güç kazandırmıştı; ruhlarını, bedensel güçlerini ve morallerini yenileyen sihirli bir tören gibiydi: Philip onun bu konuda pek çok fantastik, retorik ve pitoresk şey söylediğini duymuştu. Şimdi Athelny onu bir gün gelmeye davet ediyordu, Shakespeare ve açıklamak istediği müzikli bardaklarla ilgili bazı düşünceleri vardı ve çocuklar da Philip Amca’yı görmek için patırtı çıkarıp duruyordu. Philip öğleden sonra Mildred’la plajda otururken mektubu tekrar okudu. Nazik misafirperverliği ve güler yüzlülüğüyle pek çok çocuğun neşeli annesi olan Bayan Athelny’yi düşündü; yaşına göre çok ciddi olan, komik küçük annece davranışları ve otoriter havasıyla, uzun örgülü sarı saçları ve geniş alnıyla Sally’yi düşündü; sonra da mutlu, şamatacı, sağlıklı ve güzel diğer çocukları geçirdi aklından. Onlara karşı şefkat hissediyordu. Daha önce insanlarda gördüğünü hatırlamadığı bir özelliği vardı onların, bu da iyilikti. Şimdiye dek böyle düşünmemişti ama belli ki kendisini çeken onların iyiliğinin güzelliği olmuştu. Teoride buna inanmazdı: Ahlak hayatı kolaylaştıran bir meseleden fazlası değilse, iyi ile kötünün hiçbir anlamı yoktu. Mantıksız olmaktan hoşlanmazdı, ama burada doğal ve çaba sarf edilmeden oluveren, basit bir iyilik vardı ve Philip bunun çok güzel olduğunu düşündü. Düşüncelere dalmış halde, mektubu ağır ağır küçük parçalara böldü; Mildred olmadan nasıl gideceğini bilmiyordu ve onunla gitmek istemiyordu.</p>

  <p>Hava çok sıcaktı, gökyüzü bulutsuzdu, gölgeli bir köşeye çekilmek zorunda kalmışlardı. Bebek plajdaki taşlarla usulca oynuyor, ara sıra emekleyerek Philip’e gelip tutması için ona bir taş veriyor, ardından onu geri alıp dikkatle yere koyuyordu. Sadece kendisinin bildiği gizemli ve karmaşık bir oyun oynuyordu. Mildred uyuyordu. Kafası geriye düşmüş, ağzı hafifçe açık halde uzanmıştı; bacaklarını uzatmıştı, botları iç eteğinin altından kaba bir biçimde çıkmıştı. Philip’in bakışları hayal meyal onun üstündeydi, ama şimdi özel bir dikkatle bakıyordu. Onu nasıl büyük bir tutkuyla sevdiğini hatırladı ve şimdiyse ona karşı neden bütünüyle ilgisiz olduğunu merak etti. İçindeki değişim hafif bir acı hissetmesine yol açıyordu. Tüm çektikleri ona şimdi düpedüz ziyan gibi görünüyordu. Elinin dokunuşu eskiden onu mest ederdi; her düşünceyi, her duyguyu onunla paylaşabilmek için ruhuna girebilmeyi arzulamıştı; aralarına sessizlik girince, Mildred’ın bir lafı düşüncelerinin birbirinden ne kadar uzaklaştığını ve Philip’in her kişiliği diğerinden ayırır görünen o aşılamaz duvara nasıl da isyan ettiğini gösterdiği için ciddi biçimde acı çekmişti. Onu bir zamanlar deli gibi sevmiş olmasına karşılık artık hiç sevmediğini fark etmek tuhaf biçimde trajik geliyordu ona. Bazen ondan nefret ediyordu. Öğrenme yeteneği yoktu, hayat deneyimi ona hiçbir şey öğretememişti. Hep olduğu gibi kaba sabaydı. Misafirhanedeki canını dişine takarak çalışan hizmetçiye aşağılayarak yaklaşması, Philip’i iğrendiriyordu.</p>

  <p>O anda kendi planlarını düşündü. Dördüncü yılının sonunda ebelik sınavına girebilecek, bir yıl sonra da diplomasını alabilecekti. Ardından bir İspanya yolculuğuna çıkabilirdi. Sadece fotoğraflardan bildiği resimleri görmek istiyordu; El Greco’nun onun için belli bir anın gizini sakladığını derinden hissediyordu; Toledo’da bunu kesinlikle bulacağını hayal ediyordu. Abartıya kaçmak istemiyordu, yüz sterlin İspanya’da altı ay yaşamasına yetebilirdi: Eğer Macalister ona bir güzellik daha yaparsa bunu rahatça sağlayabilirdi. O eski güzel şehirleri ve Kastilya’nın kum rengi düzlüklerini düşününce içini bir sıcaklık kapladı. Hayattan, onun mevcut anda sunduğundan daha fazlasının alınabileceğine inanıyordu ve İspanya’da bunu daha büyük bir yoğunlukla hissedebileceğini düşündü: O eski şehirlerin birinde doktorluk yapması mümkün olabilirdi, oralardan geçen ya da oralarda ikamet eden pek çok yabancı vardı ve geçimini sağlaması mümkün olabilirdi. Ama bu çok daha sonra olabilecek bir şeydi; önce bir iki hastane görüşmesi ayarlaması gerekiyordu; buralarda deneyim kazanırdı ve daha sonra iş bulması kolaylaşırdı. İnsanın durdukları yerlerde bir şeyler görebilmesine imkân tanıyacak kadar ağır işleyen büyük yük gemilerinin birinde iş bulmayı diliyordu. Doğuya gitmek istiyordu; hayal dünyası Bangkok’la Şanghay’ın, Japon limanlarının görüntüleriyle dopdoluydu: Gözünde palmiye ağaçlarını, mavi ve sıcak gökleri, koyu tenli insanları, pagodaları canlandırıyordu; Şark kokuları burun deliklerinden girip onu sarhoş ediyordu. Dünyanın güzelliği ve tuhaflığına duyduğu tutkuyla kalbi güm güm çarptı.</p>

  <p>Mildred uyandı.</p>

  <p>“Uyumuşum galiba,” dedi. “Şuna bak, yaramaz kız, ne yaptın kendine böyle? Dün elbisesi tertemizdi, bir de şimdi bak Philip.”</p>
</body>
</html>