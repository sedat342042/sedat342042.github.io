<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>58</h2>

  <p>Philip ertesi sabah erkenden uyandı, ilk düşüncesi Mildred oldu. Aklına onunla Victoria İstasyonu’nda buluşabileceği ve kafeye onunla birlikte yürüyebileceği geldi. Hızlıca tıraş oldu, giysilerini üstüne geçirdi ve istasyona giden bir otobüse bindi. Saat sekize yirmi kala oraya vardı ve gelen trenleri izlemeye başladı. Trenlerden sabahın o erken saatlerinde kalabalıklar, kâtipler ve dükkânlarda çalışanlar boşalıyor, platformda izdiham yaşanıyordu: Bazıları çiftti, orada burada bir kız grubu görülebiliyordu ama çoğunlukla tek başlarına hızlı hızlı yürüyorlardı. Bembeyazdılar, çoğu sabahın o erken saatinde çirkindi ve dalgın görünüyorlardı; daha genç olanlar neşeyle, platformun betonu çiğnemesi eğlenceli bir şeymiş gibi yürüyordu, ama diğerlerinin ilerleyişi adeta bir makine tarafından itiliyorlarmış gibiydi: Endişeli bir somurtuş suratlarına yapışıp kalmıştı.</p>

  <p>Philip nihayet Mildred’ı görünce hevesle onun yanına gitti.</p>

  <p>“Günaydın,” dedi. “Dün geceden sonra nasılsın diye gelip seni göreyim dedim.”</p>

  <p>Kız eski bir uzun palto giymiş, gemici şapkası takmıştı. Philip’i gördüğüne memnun olmadığı barizdi.</p>

  <p>“Ah, iyiyim ben. Harcayacak fazla zamanım yok.”</p>

  <p>“Victoria Caddesi’nde seninle birlikte yürümemin sakıncası var mı?”</p>

  <p>“Geç kaldım. Hızlı yürümem gerekecek,” diye cevapladı, bakışlarını Philip’in yumru ayağına indirip.</p>

  <p>Philip kıpkırmızı kesildi.</p>

  <p>“Özür dilerim. Sana mâni olmayayım.”</p>

  <p>“Keyfin bilir.”</p>

  <p>Kız yoluna gitti, Philip de sıkıntıyla kahvaltı için eve döndü. Ondan nefret ediyordu. Onu görme zahmetine girmekle aptallık ettiğini biliyordu; Philip’e herhangi bir değer verecek türden bir kadın değildi ve sakatlığına da tiksintiyle bakıyor olmalıydı. O öğleden sonra kafeye gitmemeye karar verdi, ama kendinden nefret ede ede yine de gitti. İçeri girince kız başıyla selam verip ona gülümsedi.</p>

  <p>“Bu sabah sana kabalık ettim galiba,” dedi. “Ama seni görmeyi beklemiyordum, sürpriz oldu.”</p>

  <p>“Ah, hiç sorun değil.”</p>

  <p>Philip birden üstünden büyük bir yük kalktığını hissetti. Tek bir sevecen söz onu son derece minnettar kılmıştı.</p>

  <p>“Neden oturmuyorsun?” diye sordu kıza. “Şu anda seni çağıran kimse yok.”</p>

  <p>“Otururum, fark etmez.”</p>

  <p>Philip kıza baktı ama aklına söyleyecek hiçbir şey gelmiyordu; onu yanında tutacak bir söz arayarak, endişeyle kafa patlattı; onun için ne kadar değerli olduğunu söylemek istedi, ama böyle tüm varlığıyla severken nasıl sevişebileceğini bilmiyordu artık.</p>

  <p>“Sarı bıyıklı arkadaşın nerede? Son zamanlarda görmüyorum onu.”</p>

  <p>“Ah, Birmingham’a döndü. İşi orada. Sadece ara sıra geliyor Londra’ya.”</p>

  <p>“Sana âşık mı?”</p>

  <p>“Ona sorsan daha iyi,” dedi, küçük bir kahkaha atıp. “Âşıksa da seni ne ilgilendirir anlamadım.”</p>

  <p>Sert bir cevap dilinin ucuna kadar geldi, ama kendine hâkim olmayı öğreniyordu.</p>

  <p>“Niye böyle şeyler söylediğini anlamıyorum,” oldu kendine söyleme izni verdiği tek şey.</p>

  <p>Mildred o umursamaz gözleriyle ona baktı.</p>

  <p>“Beni pek önemsemiyormuşsun gibi geliyor,” diye ekledi.</p>

  <p>“Neden önemseyeyim ki?”</p>

  <p>“Hiçbir nedeni yok.”</p>

  <p>Gazetesine uzandı.</p>

  <p>“Çabuk parlıyorsun,” dedi kız, onun bu hareketini görünce. “Hemencecik alınıveriyorsun.”</p>

  <p>Philip gülümsedi ve ona sevecenlikle baktı.</p>

  <p>“Benim için bir şey yapar mısın?” diye sordu.</p>

  <p>“Ne olduğuna bağlı.”</p>

  <p>“İzin ver de bu akşam istasyona seninle birlikte yürüyeyim.”</p>

  <p>“Fark etmez.”</p>

  <p>Çayını içip dışarı çıktı ve pansiyonuna döndü ama saat sekizde, kafe kapandığında dışarıda bekliyordu.</p>

  <p>“Pek garipsin,” dedi kız dışarı çıkınca. “Seni anlamıyorum.”</p>

  <p>“Bunun çok zor olduğunu sanmam,” diye cevapladı Philip terslenerek.</p>

  <p>“Kızlardan beni beklediğini gören oldu mu?”</p>

  <p>“Bilmiyorum, umurumda da değil.”</p>

  <p>“Hepsi sana gülüyor, biliyor musun? Bana karşı hassas olduğunu söylüyorlar.”</p>

  <p>“Umurunda sanki,” diye mırıldandı.</p>

  <p>“Şimdi de huysuzluk ediyorsun.”</p>

  <p>İstasyonda Philip bir bilet aldı ve eve kadar ona eşlik edeceğini söyledi.</p>

  <p>“Vaktini harcayacak başka bir işin yok galiba,” dedi kız.</p>

  <p>“Canım nasıl isterse öyle harcayabilirim herhalde.”</p>

  <p>Hep bir tartışmanın sınırında gibiydiler. Aslında Philip onu sevdiği için kendisinden nefret ediyordu. Kız sürekli onu aşağılıyor gibiydi ve katlandığı her bir hakaret için ona bir kin borçlanıyordu. Ama o akşam Mildred cana yakın bir ruh hali içindeydi ve konuşkandı: Anne babasının öldüğünü anlattı; geçinmeye ihtiyacı olduğu için değil de keyfine çalıştığını anlamasını sağladı.</p>

  <p>“Teyzem işe gitmemden hoşlanmıyor. Evde her şeyin en iyisine sahibim, ihtiyacım olduğu için çalıştığımı düşünmeni istemem.”</p>

  <p>Philip onun doğruyu söylemediğini biliyordu. Kızın geldiği sınıfın asaletinin, geçinmek için çalışmaya vurduğu utanılacak şey damgasından kaçınmak için bu hileyi kullanıyordu.</p>

  <p>“Ailem gayet nüfuzludur,” dedi.</p>

  <p>Philip belli belirsiz gülümseyince kız bunu fark etti.</p>

  <p>“Neye gülüyorsun?” dedi hemen. “Sana doğruyu söylediğime inanmıyor musun?”</p>

  <p>“Elbette inanıyorum,” diye cevapladı.</p>

  <p>Mildred şüpheyle ona baktı ama bir dakika sonra, onu eski günlerinin şaşaasıyla etkilemenin cazibesine yenik düştü.</p>

  <p>“Babamın hep iki tekerlekli bir faytonu oldu ve üç hizmetkârımız vardı. Bir aşçı, bir hizmetçi, bir de getir götür işleri yapan bir adam. Eskiden güzel güller yetiştirirdik. İnsanlar kapıda durup bu ev kimin diye sorarlardı, güller çok güzeldi. Kafedeki kızların arasına karışmak benim için pek hoş bir durum değil tabii, benim alıştığım zümreden insanlar değiller ve bazen sırf bu yüzden işi bırakmayı gerçekten düşünüyorum. Yaptığım işle sorunum yok, öyle düşünme; bir arada bulunduğum insanlardan hoşlanmıyorum.”</p>

  <p>Trende karşılıklı oturuyorlardı ve onun söylediklerini anlayışla dinleyen Philip çok mutluydu. Onun <i>naïvete’</i>sinden eğleniyor, bunu birazcık da dokunaklı buluyordu. Kızın yanaklarına hafiften renk gelmişti. Çenesinin ucunu öpmenin ne kadar hoş olacağını düşünüyordu.</p>

  <p>“Kafeye geldiğin andan itibaren seni kelimenin tam anlamıyla bir centilmen gibi gördüm. Baban meslek sahibi bir adam mıydı?”</p>

  <p>“Doktordu.”</p>

  <p>“Meslek sahibi insan kendini hep belli eder. Onlarda bir şey vardır. Ne olduğunu bilmiyorum ama hemen anlayabiliyorum.”</p>

  <p>Birlikte istasyondan çıkıp yürüdüler.</p>

  <p>“Benimle birlikte bir oyun daha izlemeye gitmek ister misin?” diye sordu Philip.</p>

  <p>“Fark etmez,” dedi kız.</p>

  <p>“İstediğini de söyleyebilirsin.”</p>

  <p>“Neden?”</p>

  <p>“Önemi yok. Hadi bir gün belirleyelim. Cumartesi akşamı senin için uygun mu?”</p>

  <p>“Evet, uyar.”</p>

  <p>Diğer planlamaları da yaptılar, ardından kendilerini kızın oturduğu sokağın köşesinde buldular. Kız ona elini uzattı, Philip de tuttu.</p>

  <p>“Sana Mildred diye hitap etmeyi o kadar çok istiyorum ki.”</p>

  <p>“Öyle de istersen, fark etmez.”</p>

  <p>“Sen de bana Philip dersin, olmaz mı?”</p>

  <p>“Aklıma gelirse derim. Bay Carey demek daha doğal geliyor sanki.”</p>

  <p>Philip hafifçe onu kendine çekti ama kız geri çekildi.</p>

  <p>“Ne yapıyorsun?”</p>

  <p>“Bana iyi geceler öpücüğü vermeyecek misin?” diye fısıldadı.</p>

  <p>“Terbiyesiz! ” dedi kız.</p>

  <p>Elini çekip kurtardı ve evine doğru hızlı hızlı yürüdü.</p>

  <p>Philip, cumartesi gecesi için biletleri aldı. Bu kızın erken çıktığı günlerden biri değildi, dolayısıyla eve gidip üstünü değiştirecek vakti yoktu; ama sabahleyin yanında bir elbise getirmeyi akıl etmiş, kafeden çıkmadan alelacele üstünü değiştirmişti. Müdire iyi günündeyse onun yedide çıkmasına izin verirdi. Philip yediyi çeyrek geçeden itibaren kafenin karşısında beklemeyi kararlaştırdı. Bu fırsatı sancılı bir hevesle sabırsızlanarak bekledi, çünkü istasyona gitmek için tiyatronun önünden binecekleri arabada kızın onu öpmesine izin vereceğini düşünüyordu. Araç bir adamın kolunu bir kızın beline sarması için gereken her türlü imkânı sağlıyordu (bu, faytonların bugünlerin taksilerine göre avantajıydı) ve bunun getireceği mutluluk, o akşamın eğlencesine harcanan paraya değerdi.</p>

  <p>Ama planlarını kesinleştirmek için cumartesi öğleden sonra çay içmeye kafeye gidince, oradan çıkan sarı bıyıklı adama rast geldi. Artık adının Miller olduğunu biliyordu. Vatandaşlığa kabul edilmiş bir Alman’dı, ismini İngilizceye uygun hale getirmişti ve uzun yıllardır İngiltere’de yaşıyordu. Philip onun konuşmasını duymuştu, İngilizcesi akıcı ve doğal olsa da tonlamalarından anadili olmadığı belliydi. Philip onun Mildred’la flört ettiğini biliyordu ve fena halde kıskanıyordu, ama kızın soğuk mizacıyla avunuyordu, aksi takdirde bu durum onu endişelendirebilirdi; ayrıca tutkudan aciz olduğunu da düşününce, rakibinin kendisinden daha iyi durumda olamayacağını sanıyordu. İlk aklına gelen, Miller’ın aniden ortaya çıkışının büyük sabırsızlıkla beklediği gezintiyi sekteye uğratabileceği olduğundan şimdi içini sıkıntı basmıştı. Endişeden midesi burularak içeri girdi. Garson kız yanına geldi, çay siparişini aldı ve hemen getirdi.</p>

  <p>“Çok özür dilerim,” dedi yüzünde gerçek bir sıkıntı ifadesiyle. “Bu akşam gelmem mümkün olamayacak.”</p>

  <p>“Neden?” dedi Philip.</p>

  <p>“Öyle sert görünmesene,” diye güldü. “Benim suçum değil. Teyzem dün gece hastalandı, kızın da izin gecesi, bu yüzden gidip ona bakmam gerek. Tek başına kalamaz, değil mi?”</p>

  <p>“Sorun değil. Ben de seni evde görürüm.”</p>

  <p>“Ama bilet aldın. Ziyan etmek yazık olur.”</p>

  <p>Biletleri cebinden çıkardı ve onları iyice yırttı.</p>

  <p>“Neden yaptın bunu?”</p>

  <p>“Rezil bir müzikali gidip tek başıma izlemek isteyebileceğimi düşünmüyorsun, değil mi? Oradan sadece senin hatırın için bilet alıyorum.”</p>

  <p>“Kastettiğin buysa, beni evde ziyaret edemezsin.”</p>

  <p>“Başka planlar yapmışsın.”</p>

  <p>“Bununla ne demek istediğini bilmiyorum. Sen de diğerleri gibi bencilin tekisin. Sadece kendini düşünüyorsun. Teyzem hastaysa bu benim suçum değil.”</p>

  <p>Hemen onun hesabını yazıp yanından uzaklaştı. Philip kadınlar hakkında pek az şey biliyordu, yoksa onların en bariz yalanlarını kabul etmek gerektiğini bilirdi. Mildred’ın Alman’la birlikte çıkıp çıkmayacağını kesin olarak görmek için kafeyi izlemeye karar verdi. Kesinliğe tatsız bir takıntısı vardı. Saat yedide karşı kaldırımda yerini aldı. Etrafta Miller’a bakındı ama onu göremedi. On dakika sonra kız dışarı çıktı, üstünde onunla Shaftesbury Tiyatrosu’na gittiğinde giydiği pelerinle şal vardı. Eve gitmediği belliydi. Kız Philip uzaklaşamadan onu gördü, biraz irkildi, ardından dosdoğru yanına geldi.</p>

  <p>“Ne yapıyorsun burada?” dedi.</p>

  <p>“Hava alıyorum,” diye cevapladı Philip.</p>

  <p>“Beni gözetliyorsun, seni küçük pislik herif. Senin bir centilmen olduğunu sanmıştım.”</p>

  <p>“Bir centilmenin seninle herhangi bir şekilde ilgileneceğini mi sanmıştın?” diye homurdandı.</p>

  <p>Philip’in içinde, onu işleri daha da kötüleştirmeye zorlayan bir şeytan vardı. Kızın kendi canını yaktığı gibi o da onun canını yakmak istiyordu.</p>

  <p>“Canım isterse fikrimi değiştirebilirim herhalde. Seninle çıkmaya mecbur değilim. Sana eve gittiğimi söyleyebilirim ve bu yüzden takip edilmem ya da gözetlenmem gerekmez.”</p>

  <p>“Miller’ı gördün mü bugün?”</p>

  <p>“Seni hiç ilgilendirmez. Aslına bakarsan görmedim, yani yanlışın var yine.”</p>

  <p>“Ben onu bu öğleden sonra gördüm. Ben tam içeri girerken o kafeden çıkıyordu.”</p>

  <p>“Eee, geldiyse ne olmuş? İstersem onunla çıkabilirim, öyle değil mi? Senin buna söyleyecek neyin olabilir bilmiyorum.”</p>

  <p>“Bekletiyor seni, değil mi?”</p>

  <p>“Eh, senin beni beklemendense benim onu beklememi tercih ederim. İster inan ister inanma. Belki şimdi evine dönersin de ileride kendi işine bakarsın.”</p>

  <p>Philip’in ruh hali birden öfkeden umutsuzluğa döndü, konuşurken sesi titredi.</p>

  <p>“Bana böyle zalim davranma Mildred. Senden ne kadar hoşlandığımı biliyorsun. Galiba bütün kalbimle seviyorum seni. Fikrini değiştiremez misin? Bu akşamı öyle büyük bir sabırsızlıkla bekliyordum ki. Görüyorsun gelmemiş, sana aslında üç kuruşluk bile değer vermiyor. Benimle yemeğe çıkar mısın? Başka biletler alırım, nereye istersen oraya gideriz.”</p>

  <p>“Gelmeyeceğim dedim sana. Konuşmanın hiçbir faydası yok. Kararımı verdim ve bir kez karar verince onu yaparım.”</p>

  <p>Bir an kıza baktı. Kalbi ıstıraptan paramparçaydı. Kaldırımda insanlar hızlı hızlı yürüyüp yanlarından geçiyor, taksiler ve otobüsler gürültüyle akıyordu. Mildred’ın bakışlarının etrafta dolaştığını gördü. Kalabalıkta Miller’ı kaçırmaktan korkuyordu.</p>

  <p>“Böyle devam edemem,” diye inledi Philip. “Çok alçaltıcı. Şimdi gidersem, bir daha dönmem. Bu gece gelmezsen, beni bir daha göremezsin.”</p>

  <p>“Bunun benim için korkunç bir şey olacağını sanıyorsun galiba. Tek diyeceğim, hele şükür olur.”</p>

  <p>“O zaman, hoşça kal.”</p>

  <p>Philip başını sallayıp topallayarak ağır ağır uzaklaştı, çünkü kızın ona seslenip çağırmasını umut ediyordu. Bir sonraki elektrik direğinin yanında durup omzunun üstünden baktı. Mildred’ın ona el edebileceğini düşündü -her şeyi unutmaya razıydı, her türlü aşağılanmaya hazırdı- ama kız arkasını dönmüş, belli ki onunla canını sıkmayı bırakmıştı. Onun kendisinden kurtulduğuna memnun olduğunu fark etti.</p>
</body>
</html>