<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>17</h2>

  <p>Philip sonraki iki yılı rahat bir monotonluk içinde geçirdi. Kendi cüssesindeki diğer çocuklardan daha fazla zulüm görmedi; onu oyunlara katılmaktan alıkoyan sakatlığı da minnettar olduğu görünmezliği sağladı. Popüler değildi ve çok yalnızdı. Üçüncü sınıfta birkaç dönemi Winks’le geçirdi. Bezgin edası ve düşük gözkapaklarıyla Winks sürekli sıkıntıdan ölecek gibi görünüyordu. Görevini ifa ediyordu, ama bunu yaparken kafası hiç orada değildi. Tavırları sevecen, nazik ve aptalcaydı. Oğlanların şerefli olduğuna inancı tamdı; onları dürüst kılan ilk şeyin, insanın kafasına bir an bile yalan söyleyebilme ihtimallerinin bulunduğunu sokmaması olduğunu düşünüyordu. “Bol bol soru sorun,” diyordu, “böylece size daha fazlası verilir.” Üçüncü sınıfta hayat kolaydı. Tercüme yapma sıran geldiğinde tam olarak hangi satırların sorulacağını biliyordun, elden ele dolaşan kopyalar sayesinde de iki dakikada istediğini bulabiliyordun; sorular dolaştırılırken dizlerinin üstünde bir Latince Dilbilgisi kitabı açabilirdin; ve bir düzine farklı alıştırmada aynı korkunç hata yapılmasına rağmen Winks asla tuhaf bir şeyler olduğunu fark etmezdi. Çocukların sınıfça asla pek başarılı olmadığını bildiğinden, sınavlara pek güvenmiyordu: Moral bozucuydu, ama önemli değildi. Zamanla üst sınıfa geçmiş, gerçeğin neşeli bir arsızlıkla çarpıtılmasından başka çok az şey öğrenmişlerdi ki bu da muhtemelen sonraki yaşamlarında onlara görür görmez Latince okuyabilme becerisinden çok daha faydalı olacaktı.</p>

  <p>Daha sonra Tar’ın eline düştüler. İsmi Turner’dı; yaşlı öğretmenlerin en şen şakrak olanıydı, muazzam bir göbeği, kırlaşan siyah bir sakalı olan, esmer tenli, kısa boylu bir adamdı. Papaz giysisi içindeki görüntüsünde gerçekten de katran varilini andıran bir şey vardı; dudaklarından lakabının döküldüğünü duyduğu her çocuğa prensip icabı beş yüz satır ödev vermesine karşın, bölgedeki akşam yemeği partilerinde sık sık bununla ilgili küçük şakalar yapardı. Öğretmenler arasında dünyevi zevklere en düşkün olan oydu; akşam yemeği için diğerlerinden çok daha sık dışarı çıkardı ve arkadaş çevresi tamamen kilise mensuplarından oluşmuyordu. Çocuklar onu daha çok bir köpek olarak görüyordu. Tatillerde papaz giysisini giymezdi ve İsviçre’ye hoppa tüvit kıyafetlerle gitmişti. Bir şişe şarapla güzel bir yemekten keyif alırdı; muhtemelen yakın bir ilişkisi olduğu anlaşılan bir hanımla Café Royal’de görülmüş ve o zamandan beri gelip geçen öğrenciler arasında, insanın ahlaksızlığına hudutsuz bir inanca işaret eden ayrıntılı detaylarla sefahat âlemlerine bulaştığına kanaat getirilmişti.</p>

  <p>Bay Turner, üçüncü sınıfta geçirdikleri zamanın ardından çocukları adam etmesinin bir dönem sürdüğünü tahmin ediyordu; ve ara sıra, onlara sınıfında neler döndüğünü gayet iyi bildiğini gösteren kurnaz ipuçları veriyordu. Bunu güler yüzle yapıyordu. Oğlanları, bir yalanın ortaya çıkacağı çok belliyse dürüst olmaya daha meyilli, öğretmenlerle ilişkilerine uygulanamayan kendilerine has bir onur duygusuna sahip, bedelini ödemeyeceklerini anladıklarında bela çıkarma ihtimalleri daha düşük küçük kabadayılar olarak görüyordu. Sınıfıyla gurur duyuyordu ve elli beş yaşında, okula ilk geldiği zamanki kadar şevkle, öğrencilerinin sınavlarda diğer sınıflardan daha başarılı olmasını arzuluyordu. Obezlik yüzünden, ortaya çıktığı kadar kolayca geçiveren bir asabiyeti vardı ve öğrencileri kısa zamanda, sürekli maruz kaldıkları hakaretlerinin altında büyük bir şefkat yattığını fark etti. Aptallara hiç tahammülü yoktu ama inatçılıklarının ardında bir zekâ yattığından şüphelendiği oğlanların başına daha fazla bela olmaya meyilliydi. Onları çaya davet etmeyi severdi; şişmanlığının doymak bilmez bir iştaha ve doymak bilmez iştahının da tenyalara işaret ettiğine inanmak modaysa da onlara asla kek ve çörek beklememelerini söylemesine rağmen, çocuklar davetini büyük bir memnuniyetle kabul ederdi.</p>

  <p>Sadece üst sınıftan çocukların etüt odalarının bulunduğu bu mekân çok dar olduğundan ve o zamana dek hepsinin bir arada yemek yediği, daha küçük sınıfların ona biraz iğrenç gelen bir hafifmeşreplikle hazırlık yaptığı büyük binada kaldığından, Philip artık daha rahattı. Ara sıra insanlarla bir arada olmak onu çok yoruyor, bir an evvel yalnız kalmak istiyordu. Kırda tek başına yürüyüşlere çıkıyordu. Her iki tarafında da budanmış ağaçlar olan, tarlaları boydan boya geçen küçük bir dere vardı ve nedenini bilmese de onun kıyısı boyunca dolaşmaktan mutlu oluyordu. Yorulunca çimenlere yüzüstü uzanıyor, ufak balıklarla iribaşların heyecanlı koşuşturmasını izliyordu. Bu bölgede böyle aylak aylak dolaşmak onda belli bir tatmin duygusu uyandırıyordu. Yazları yeşilliğin ortasındaki ağlarda egzersiz yaparlardı ama yılın geri kalanında burası sakin olurdu: Çocuklar bazen kol kola dolaşır ya da çalışkan bir öğrenci, ezberlemesi gereken bir şeyi kendi kendine tekrarlayıp durarak boş bakışlarla sakince yürürdü. Devasa karaağaçlara tünemiş bir ekin-kargası sürüsü olur, melankolik çığlıkları her yanı sarardı. Bir yanda, koca ana kulesiyle Katedral bulunuyordu; henüz güzelliğe dair hiçbir şey bilmeyen Philip ona ne zaman baksa anlayamadığı, tedirgin edici bir haz duyuyordu. Bir etüt odası (varoşa bakan küçük kare bir odaydı ve dört oğlan paylaşıyorlardı) olduğunda, Katedral’in manzarası olan bir fotoğraf aldı ve onu masasının üstünde duvara raptiyeledi. Ayrıca Dördüncü Sınıf dersliğinin penceresinden baktığında gördüğü şeyin ilgisini çektiğini fark etti. Pencere özenle bakımı yapılan eski çimenliğe ve sık yapraklı, ihtişamlı ağaçlara bakıyordu. Bu görüntü kalbinde tuhaf bir his uyandırdı, bunun acı mı yoksa zevk mi olduğunu bilmiyordu. Bu, estetik duygunun ilk ortaya çıkışıydı. Diğer değişiklikler de ona eşlik etti. Sesi kırık çıkmaya başladı. Artık pek kontrol edemiyordu ve boğazından acayip sesler yükseliyordu.</p>

  <p>Ayrıca çocukları kiliseye kabul törenine hazırlamak için akşam yemeğinden hemen sonra müdürün çalışma odasında düzenlenen derslere gitmeye başlamıştı. Philip’in dindarlığı zamana yenik düşmüş ve her gece Kutsal Kitap okuma âdetinden uzun zaman önce vazgeçmişti; ama şimdi, Bay Perkins’in de etkisi ve bedeninin bu yeni, onu çok huzursuz eden durumuyla eski duyguları canlanmıştı ve dinden uzaklaştığı için kendisine acımasızca sitem ediyordu. Cehennem ateşi hayalinde cayır cayır yanıyordu. Bir kâfirden hallice olduğu bu zamanda ölse zayi olup giderdi; daimi acı çekmenin sonsuzluğuna kesinlikle inanıyordu, buna ebedi mutluluktan daha fazla inanıyordu; ve meylettiği tehlike onu tir tir titretiyordu.</p>

  <p>Zar zor dayanabildiği bu şahsi istismarın sıkıntısını çekerken, Bay Perkins’in onunla sevecen bir biçimde konuştuğu o günden beri, müdürüne karşı bir köpeğin sahibine duyacağı türden bir hayranlık geliştirmişti. Onu bir şekilde memnun edebilmek için boşu boşuna kafa patlatıp durdu. Onun dudaklarından hasbelkader dökülüveren en küçük övgü kelimesine büyük değer veriyordu. Evindeki sakin küçük toplantılara geldiğinde de kendini tamamen vermeye hazır oluyordu. Bakışlarını Bay Perkins’in parlayan gözlerine kilitliyor ve ağzı yarı açık, tek bir kelimeyi bile kaçırmamak istercesine başını azıcık öne çıkarıp oturuyordu. Etrafındakilerin sıradanlığı, uğraştıkları konuları olağanüstü derecede dokunaklı kılıyordu. Öğretmen de sık sık anlattığı konunun kerametine kendini kaptırmış halde önündeki kitabı geri itiyor, inandıkları dinin gizemlerinden bahsederken ellerini kalbinin önünde, onun atışını durdurmak ister gibi kenetliyordu. Philip bazen anlamıyordu ama zaten anlamak istemiyor, hissetmesinin yeterli geleceğini belli belirsiz hissediyordu. Siyah, dağınık saçları ve solgun yüzüyle müdür ona, kralları eleştirmekten korkmayan o İsrailli peygamberler gibi görünüyordu; ve ne zaman Mesih’i düşünecek olsa O’nu sadece aynı koyu renk gözler ve şu solgun yanaklarla hayalinde canlandırabiliyordu.</p>

  <p>Bay Perkins, işinin bu kısmını çok ciddiye alıyordu. Öbür öğretmenlerin onun küstahlık yaptığından şüphelendiği nüktedanlığından asla hiçbir iz olmuyordu. Her şeye zaman bulduğu meşgul gününün içinde, kiliseye kabul törenine hazırlanan çocuklara ayrı ayrı on beş veya yirmi dakika ayırabileceği belli aralar verebiliyordu. Bunun hayatlarındaki ilk bilinçli ciddi adım olduğunu hissetmelerini istiyordu; ruhlarının derinliklerine değmeye çalışıyordu; kendi coşkulu adanmışlığını onlara da aşılamak istiyordu. Utangaçlığına rağmen, Philip’in içinde kendisininkine eş bir tutkunun bulunma ihtimalini hissediyordu. Çocuğun mizacı ona esasında imanlı gibi geliyordu. Bir gün bahsettiği konunun ortasında birden ara verdi.</p>

  <p>“Büyüdüğünde ne olacağını hiç düşündün mü?” diye sordu.</p>

  <p>“Amcam papaz olmamı istiyor,” dedi Philip.</p>

  <p>“Peki ya sen?”</p>

  <p>Philip bakışlarını kaçırdı. Kendisini aşağılık gördüğünü söylemekten utanmıştı.</p>

  <p>“Bizimki kadar tamamen mutluluk dolu başka hayat var mıdır bilmem. Keşke sana bunun ne harika bir ayrıcalık olduğunu hissettirebilseydim. İnsan her adımında Tanrı’ya hizmet edebilir, ama biz O’na daha yakın duruyoruz. Seni etkilemek istemem ama kararını verdiysen -ah, hemencecik- insanı bir daha hiç bırakmayacak o neşeyi ve rahatlamayı hissetmekten kendini alamazsın.”</p>

  <p>Philip cevap vermedi ama müdür onun gözlerinden, söylemeye çalıştığı şeyi karşısındakinin çoktan bildiğini anladı.</p>

  <p>“Şimdiki gibi devam edersen bir gün okul başkanı olursun ve mezun olduğunda da çok büyük ihtimalle bir burs alırsın. Senin bir şeylerin var mı?”</p>

  <p>“Amcam yirmi bir yaşıma geldiğimde yılda bir yüzlük alacağımı söylüyor.”</p>

  <p>“Zenginmişsin. Benim hiçbir şeyim yoktu.”</p>

  <p>Müdür bir an tereddüt etti, ardından önündeki kurutma kâğıdına rastgele çizgiler çizerek konuşmayı sürdürdü.</p>

  <p>“Korkarım senin meslek seçimin hayli sınırlı kalacak. Fiziki faaliyet gerektiren herhangi bir şeyi seçemezsin elbette.”</p>

  <p>Philip saç diplerine kadar kıpkırmızı kesildi; ne zaman yumru ayağına bir gönderme yapılsa böyle olurdu. Bay Perkins ciddi bir ifadeyle ona baktı.</p>

  <p>“Bu talihsizliğin konusunda aşırı duygusal davranıyorsun gibi geliyor bana. Bunun için Tanrı’ya şükretmek aklına geldi mi hiç?”</p>

  <p>Philip hemen kafasını kaldırıp ona baktı. Dudaklarını sıktı. Ona söylenenlere güvenip aylarca cüzzamlıları iyileştiren ve körlerin görmesini sağlayan Tanrı’ya iyileşmek için nasıl yalvardığını hatırladı.</p>

  <p>“Bunu isyankâr bir şekilde taşıdığın sürece sana sadece utanç verecektir. Ama onu sırf omuzların yeterince güçlü olduğu için, Tanrı’nın inayetinin bir işareti olarak taşıyasın diye sana verilmiş bir haç olarak görürsen o zaman ıstırap değil, mutluluk kaynağı olur.”</p>

  <p>Bay Perkins, çocuğun bu konuyu konuşmaktan nefret ettiğini anlayınca onu rahat bıraktı.</p>

  <p>Philip müdürün söylediklerini uzun uzun düşündü ve o anda zihni tamamen önündeki törene odaklandı, mistik bir esrime her yanını sardı. Ruhu etinin sınırlarından kendini kurtarmış gibiydi, yeni bir hayat yaşıyordu sanki. İçindeki tüm tutkuyla mükemmelliği kendine amaç edindi. Kendini tamamen Tanrı’nın hizmetine adamayı istiyordu ve papaz olma konusunda kesin kararını vermişti. O büyük gün geldiğinde, ruhu tüm hazırlık sürecinden, çalıştığı kitaplardan ve hepsinden öte, müdürün kuvvetli tesirinden etkilenmiş halde, korku ve neşeden kendini tutamaz halde olacaktı. Ona azap veren tek bir düşünce vardı. Mihraba yalnız yürümesi gerekeceğini biliyordu ve sadece törene katılan bütün okula değil, şehirden gelenlere ya da oğullarının kiliseye kabulünü izlemeye gelen ebeveynlere de topallayışını bu kadar bariz biçimde gösterecek olmaktan dehşete düşüyordu. Ama o zaman geldiğinde bu utancı sevinçle kabul edebileceğini fark etti birden; Katedral’in yüce kubbesinin altında küçücük ve önemsiz bir halde mihraba doğru topallayarak yürürken, tüm benliğiyle sakatlığını onu seven Tanrı’ya bir kurban olarak sunacaktı.</p>
</body>
</html>