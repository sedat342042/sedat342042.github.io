<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>109</h2>

  <p>Sonbahar geçip kış geldi. Philip, amcasının kâhyası Bayan Foster’a, onunla iletişim kurabilmesi için adresini bırakmıştı, ama yine de orada bir mektup olma ihtimaline karşı haftada bir kez hastaneye gidiyordu. Bir akşam bir zarfın üstünde kendi adını, bir daha asla görmemeyi umduğu bir el yazısıyla yazılmış olarak gördü. Keyfi kaçtı. Bir süre onu almaya eli gitmedi. Bir dolu nefret dolu hatırayı geri getirmişti. Ama sonunda, kendine daha fazla mâni olamayıp zarfı yırtarak açtı.</p>

  <div class="m1"></div>

  <p><i>7, William Caddesi,</i></p>

  <p><i>Fitzroy Meydanı.</i></p>

  <p><i>Sevgili Phil,</i></p>

  <p><i>Mümkün olduğunca kısa sürede seni bir iki dakikalığına görebilir miyim? Başımda korkunç bir bela var ve ne yapacağımı bilemiyorum. Mesele para değil.</i></p>

  <p class="sag"><i>Sevgiler,<br/>
  Mildred.</i></p>

  <div class="m1"></div>

  <p>Mektubu küçücük parçalara böldü ve sokağa çıkıp onları karanlığın içine fırlattı.</p>

  <p>“Canı cehenneme,” diye homurdandı.</p>

  <p>Onu tekrar görme düşüncesi, içinde bir iğrenme duygusunun yükselmesine yol açtı. Sıkıntıda olup olmaması umurunda değildi, her neyse layığını bulmuştu; onu nefretle anıyordu ve bir zamanlar ona duyduğu aşk nefretini artırıyordu. Hatırladıkları midesini bulandırdı ve yürüyerek Thames Nehri’ni geçerken, onu düşünmesine mâni olmak için içgüdüsel olarak kendini kenara çekti. Yattı ama uyuyamadı; Mildred’ın nesi olduğunu merak etti, onun hasta ya da aç olduğu korkusunu kafasından atamıyordu; umutsuz halde olmasa ona mektup yazmazdı. Zayıflığına kızdı, ama onu görmeden huzur bulamayacağını biliyordu. Ertesi sabah bir mektup kartı yazıp mağazaya giderken postaladı. Elinden geldiğince sert yazmış, sadece darda olduğu için üzüldüğünü ve o akşam saat yedide verdiği adrese geleceğini bildirmişti.</p>

  <p>Pis bir sokakta, berbat bir pansiyondu burası ve onu görme düşüncesiyle midesi bulanarak evde olup olmadığını sorduğunda, gitmiş olabileceğine dair acayip bir umut kapladı içini. İnsanların sık sık taşınıp ayrıldıkları türden bir yere benziyordu. Mektubundaki posta damgasına bakmak aklına gelmemişti ve rafta kaç gün beklediğini bilmiyordu. Kapıyı açan kadın onun sorusuna cevap vermedi, ama sessizce onu bir koridordan geçirip arkadaki bir kapıyı çaldı.</p>

  <p>“Bayan Miller, burada sizi görmek isteyen bir centilmen var,” diye seslendi.</p>

  <p>Kapı hafifçe açıldı ve Mildred şüpheli gözlerle dışarı baktı.</p>

  <p>“Ah, sen miydin,” dedi. “İçeri gir.”</p>

  <p>Philip girince kapıyı kapattı. Çok küçük bir yatak odasıydı, Mildred’ın kaldığı her yer gibi burası da dağınıktı; yerde bir çift ayakkabı vardı, birbirinden uzak duruyordu ve pisti; şifoniyerin üstünde bir şapka vardı, yanında takma saçlar duruyordu; bir bluz da masanın üstündeydi. Philip şapkasını koyacak bir yer bakındı. Kapının arkasındaki askılar etek yüklüydü ve bunların çamurlu olduklarını fark etti.</p>

  <p>“Oturmaz mısın?” dedi. Ardından kısa, tuhaf bir kahkaha attı. “Benden yeniden haber aldığına şaşırmışsındır herhalde?”</p>

  <p>“Sesin fena halde boğuk çıkıyor,” diye karşılık verdi. “Anjin mi oldun?”</p>

  <p>“Evet, bir süredir var.”</p>

  <p>Philip bir şey söylemedi. Mildred’ın onu neden görmek istediğini açıklamasını bekledi. Odanın görüntüsü, Philip’in onu çekip çıkardığı hayata geri döndüğünü açık seçik bir biçimde belli ediyordu. Bebeğe ne olduğunu merak etti; şöminenin üstünde bir resmi vardı, ama odada bir çocuğun burada bulunduğuna dair hiçbir iz yoktu. Mildred’ın elinde mendili vardı. Onu küçük bir top haline dönüştürmüş, bir avucundan öbürüne alıp duruyordu. Philip onun çok gergin olduğunu anladı. Gözlerini dikmiş ateşe bakıyordu ve Philip gözleri buluşmadan onu izleyebildi. Ondan ayrıldığı halinden çok daha zayıftı; sarı ve kuru cildi, elmacıkkemiklerinin üstünde daha gergin duruyordu. Saçlarını boyamıştı, şimdi soluk sarı renkteydi: Bu onu çok değiştirmiş, görünümünü daha da pespayeleştirmişti.</p>

  <p>“Mektubunu alınca içim rahatladı, inan bana,” dedi sonunda. “Belki artık hastanede değilsindir sanmıştım.”</p>

  <p>Philip konuşmadı.</p>

  <p>“Artık diplomanı almışsındır herhalde, değil mi?”&nbsp;</p>

  <p>“Hayır.”</p>

  <p>“Neden?”</p>

  <p>“Artık hastanede değilim. On sekiz ay önce bırakmak zorunda kaldım.”</p>

  <p>“Çok değişkensin. Hiçbir şeye bağlanabileceğe benzemiyorsun.”</p>

  <p>Philip bir dakika daha sessiz kaldı, ardından çok soğuk bir ifadeyle konuştu.</p>

  <p>“Talihsiz bir borsa oyununda elimdeki çok az parayı kaybettim ve tıbbiyeye devam edebilecek gücüm kalmadı. Elimden geldiğince hayatımı kazanmam gerekti.”</p>

  <p>“Ne yapıyorsun peki?”</p>

  <p>“Bir mağazada çalışıyorum.”</p>

  <p>“Ah!”</p>

  <p>Mildred ona şöyle bir baktı, ardından bakışlarını hemen kaçırdı. Philip onun kızardığını düşündü. Mendille avuçlarına gergince vuruyordu.</p>

  <p>“Doktorluk etmeyi hepten unutmamışsındır, değil mi?” Bu sözler ağzından çok tuhaf biçimde çıkıvermişti.</p>

  <p>“Tamamen değil.”</p>

  <p>“Çünkü seni bu yüzden görmek istedim.” Sesi boğuk bir fısıltıya dönüştü. “Neyim olduğunu bilmiyorum.”</p>

  <p>“Neden bir hastaneye gitmiyorsun?”</p>

  <p>“Bunu yapmak istemiyorum, bütün o taalebelerin gözlerini dikip bana bakacak olması hoşuma gitmiyor, üstelik beni yatırmalarından korkuyorum.”</p>

  <p>Ayakta hasta salonunda kullandıkları klişe cümleyi kullanıp, “Ne şikâyetin var?” diye sordu Philip buz gibi bir sesle.</p>

  <p>“Bir döküntü çıkardım ve ondan bir türlü kurtulamıyorum.”</p>

  <p>Philip kalbinde bir dehşet sancısı hissetti. Alnını ter bastı.</p>

  <p>“Boğazına bir bakayım.”</p>

  <p>Onu pencereye götürüp elinden geldiğince muayene etti. Birden onun gözlerini fark etti. İçlerinde ölümcül bir korku vardı. Bunu görmek korkunçtu. Mildred çok korkuyordu. Philip’in onu rahatlatmasını istiyordu; yalvarır gözlerle ona bakıyordu, içini rahatlatacak sözler söylemesini istemeye cesaret edemiyordu, ama tüm sinirleri bunları duymak için gerilmiş haldeydi: Philip’in ona söyleyecek böyle hiçbir sözü yoktu.</p>

  <p>“Korkarım gerçekten çok hastasın,” dedi.</p>

  <p>“Sence nedir bu?”</p>

  <p>Philip ona söyleyince beti benzi attı, dudakları bile sarıya döndü; başta hafif hafif, ardından hıçkıra hıçkıra umutsuzca ağlamaya başladı.</p>

  <p>“Çok üzgünüm,” dedi Philip sonunda. “Ama söylemeye mecburdum.”</p>

  <p>“Kendimi öldürüp bu işi bitirebilirim.”</p>

  <p>Philip bu tehdide aldırmadı.</p>

  <p>“Hiç paran var mı?” diye sordu.</p>

  <p>“Altı ya da yedi sterlin kadar.”</p>

  <p>“Bu hayatı bırakman gerek, biliyorsun. Sence yapabileceğin bir iş bulamaz mısın? Korkarım sana pek yardımım dokunamayacak, haftada sadece on iki şilin kazanıyorum.”</p>

  <p>“Artık yapabileceğim ne olabilir ki?” diye bağırdı sabırsızca.</p>

  <p>“Lanet olsun, bir şeyler bulmayı denemek <i>zorundasın.'''’</i></p>

  <p>Philip onunla çok ciddi bir tavırla konuşup içinde olduğu tehlikeyi ve diğerlerini maruz bıraktığı tehlikeyi anlattı, Mildred ise onu asık suratla dinledi. Philip onu teselli etmeye çalıştı. Sonunda, onun bütün tavsiyelerine uymaya Mildred asık suratla rıza gösterdi. Philip ona bir reçete yazdı, bunu en yakın eczaneye bırakacağını söyledi ve ilacını çok düzenli bir biçimde alması gerektiğini özellikle belirtti. Gitmek için kalkarken elini uzattı.</p>

  <p>“Bu kadar kederlenme, boğazın yakında iyileşir.”</p>

  <p>Ama o giderken Mildred’ın suratı aniden çarpıldı ve paltosunu yakaladı.</p>

  <p>“Ah, beni bırakma,” dedi çatlak sesiyle. “Çok korkuyorum, beni yalnız bırakma. Phil, lütfen. Gidebileceğim başka kimse yok, tek arkadaşım sensin.”</p>

  <p>Philip onun ruhundaki dehşeti hissetti, tuhaf biçimde, ölmekten korkan amcasının gözlerinde gördüğüne benziyordu. Philip yere baktı. Bu kadın iki kez hayatına girmiş, onu enkaza çevirmişti; üstünde hiçbir hakkı yoktu; yine de neden olduğunu bilmese de kalbi tuhaf biçimde sızlıyordu; mektubunu aldığında davetine uyana dek huzur bulamamasına yol açan da buydu.</p>

  <p>Kendi kendine, “Bundan asla tam anlamıyla kurtulamayacağım galiba,” dedi.</p>

  <p>Kafasını karıştıran, Mildred’ın yanında kendini rahatsız hissetmesine yol açan o fiziki tiksintiydi.</p>

  <p>“Ne yapmamı istiyorsun?” diye sordu.</p>

  <p>“Hadi çıkıp dışarıda yemek yiyelim. Ben öderim.”</p>

  <p>Tereddüt etti. Kadının sonsuza dek çekip gittiğini sanırken, sinsice yeniden hayatına girdiğini hissediyordu. Mildred hastalıklı bir endişeyle ona bakıyordu.</p>

  <p>“Ah, sana berbat davrandığımı biliyorum, ama beni şimdi yalnız bırakma. İntikamını aldın. Şimdi beni tek başıma bırakırsan ne yaparım bilmiyorum.”</p>

  <p>“Pekâlâ, fark etmez,” dedi, “ama ucuz yollu bir şey yapmamız gerek, bugünlerde sokağa atacak param yok.”</p>

  <p>Mildred oturup ayakkabılarını giydi, ardından eteğini değiştirip bir şapka taktı; Tottenham Court Road’da bir restoran bulana dek birlikte yürüdüler. Philip yemeğini bu saatlerde yeme alışkanlığını bırakmıştı, Mildred’ın boğazı da o kadar ağrıyordu ki yutkunamıyordu. Biraz soğuk jambon yediler, Philip bir bardak bira içti. Daha önce sık sık yaptıkları gibi karşılıklı oturdular; Philip onun bunu hatırlayıp hatırlamadığını merak etti; birbirlerine söyleyecek hiçbir şeyleri yoktu ve Philip kendini konuşmaya zorlamasa sessizce oturup kalabilirlerdi. Sonsuz bir seri halinde yansıyıp duran aynaları olan restoranın parlak ışığında, Mildred yaşlı ve bitkin görünüyordu. Philip çocuğa ne olduğunu çok merak ediyor ama soracak cesareti kendinde bulamıyordu. Sonunda Mildred şöyle dedi:</p>

  <p>“Biliyor musun, bebek geçen yaz öldü.”</p>

  <p>“Ah!” dedi.</p>

  <p>“Üzüldüm diyebilirsin.”</p>

  <p>“Üzülmedim,” diye cevap verdi, “çok memnun oldum.”</p>

  <p>Mildred ona baktı ve ne kastettiğini anlayarak bakışlarını kaçırdı.</p>

  <p>“Ona eskiden çok düşkündün, değil mi? Başka bir adamın çocuğuna bu kadar bağlanabilmenin çok tuhaf olduğunu düşündüm hep.”</p>

  <p>Yemeği bitirince Philip’in sipariş ettiği ilacı almak üzere eczaneye uğradılar ve pespaye pansiyon odasına dönünce, Philip onun bir doz almasını sağladı. Philip’in Harrington Caddesi’ne dönme vakti gelene dek birlikte oturdular. Fena halde sıkılmıştı.</p>

  <p>Philip her gün onu görmeye gitti. Mildred onun yazdığı ilacı alıp talimatlarına uydu ve neticelerini görmeye başlar başlamaz Philip’in yeteneğine sonsuz güven duydu. Daha iyi hissettikçe morali düzeldi. Daha rahat konuşmaya başladı.</p>

  <p>“Bir iş bulur bulmaz iyi olacağım,” dedi. “Artık dersimi aldım, bundan faydalanmaya niyetliyim. Artık günümü gün etmek yok.”</p>

  <p>Philip onu her gördüğünde iş bulup bulmadığını sordu. Mildred ona canını sıkmamasını söyledi, istediği zaman hemen yapacak bir şey bulabilirdi; bazı becerileri vardı; bir iki hafta hiçbir şey yapmaması en iyisiydi. Philip bunu yadsıyamadı, ama zaman dolunca daha da ısrarcı oldu. Mildred ona güldü, artık çok daha neşeliydi ve onun aynı eskisi gibi telaşlı bir tip olduğunu söyledi. Bir lokantada çalışmayı düşündüğünden, iş görüşmesine gittiği müdirelerin hikâyelerini, onların ne söylediğini ve kendisinin ne cevap verdiğini uzun uzun anlattı. Kesin bir şey yoktu, ama gelecek haftanın başında bir şeyler çıkacağına emindi: Acele etmek faydasızdı ve uygunsuz bir şeyi kabul etmek hata olurdu.</p>

  <p>“Böyle konuşman çok saçma,” dedi Philip sabırsızca. “Bulabildiğin herhangi bir işe girmelisin. Sana yardım edemem, senin paran da uzun süre yetmez.”</p>

  <p>“Ah, pekâlâ, henüz sonuna gelmedim ve riske giriyorum.”</p>

  <p>Philip sertçe baktı ona. İlk ziyaretinden bu yana üç hafta geçmişti ve Mildred’ın parası yedi sterlinden azdı. İçini şüphe kapladı. Onun söylediği şeylerden bazılarını hatırladı. Düşünüp taşındı. Onun iş bulmak için herhangi bir girişimde bulunup bulunmadığını merak etti. Belki de tüm bu zaman boyunca ona yalan söylemişti. Parasının bu kadar zaman yetebilmiş olması çok tuhaftı.</p>

  <p>“Buraya kaç para kira ödüyorsun?”</p>

  <p>“Ah, ev sahibesi hoş biri, bazılarından çok farklı; ben ödemeye müsait olana dek beklemeye gayet razı.”</p>

  <p>Philip sessizdi. Şüphelendiği şey o kadar korkunçtu ki tereddüt etti. Ona sormanın faydası yoktu, her şeyi inkâr edecekti; bilmek istiyorsa kendisi öğrenmek zorundaydı. Her akşam sekizde ondan ayrılma alışkanlığı edinmişti ve saat vurunca kalktı, ama Harrington Caddesi’ne dönmek yerine William Caddesi’nden gelen kimse var mı diye görmek için Fitzroy Meydanı’nın köşesinde beklemeye başladı. Nihayetsiz bir süre bekledi gibi geldi ona ve tam tahmininin yanlış olduğunu düşünüp gitmek üzereyken 7 numaranın kapısı açıldı ve Mildred dışarı çıktı. Karanlığa çekildi ve onun kendisine doğru yürümesini izledi. Şapkasında, odasında gördüğü bol miktarda tüy vardı ve bu cadde için fazla gösterişli, yılın bu zamanına hiç uymayan, önceden bildiği bir elbise giymişti. Tottenham Court Road’a gelene dek ağır ağır onu izledi, Mildred burada adımlarını yavaşlattı; Oxford Caddesi’nin köşesinde durdu, çevresine bakındı ve bir müzikhole doğru karşıya geçti. Philip onun yanına gidip koluna dokundu. Yanaklarını ve dudaklarını boyadığını gördü.</p>

  <p>“Nereye gidiyorsun Mildred?”</p>

  <p>Mildred onun sesini duyunca irkildi ve bir yalan söylerken yakalandığında hep olduğu gibi kıpkırmızı kesildi; içgüdüsel olarak tacizle kendisini savunmanın çaresini ararken, Philip’in çok iyi bildiği bir öfke parıltısı yerleşti gözlerine. Ama dilinin ucuna gelen kelimeleri söylemedi.</p>

  <p>“Ah, sadece gösteriyi izlemeye gidiyordum. Her gece tek başıma oturmak beni mutsuz ediyor.”</p>

  <p>Philip ona inanmış gibi yapmadı.</p>

  <p>“Yapmamalısın. Aman Tanrım, sana elli kez bunun ne kadar tehlikeli olduğunu söyledim. Bu tür şeyler yapmayı hemen bırakmalısın.”</p>

  <p>“Of, kapa çeneni,” diye bağırdı kabalaşarak. “Başka nasıl yaşayacağım sence?”</p>

  <p>Onu kolundan tuttu ve ne yaptığını hiç düşünmeden çekip götürmeye çalıştı.</p>

  <p>“Tanrı aşkına gel benimle. Bırak da seni eve götüreyim. Ne yaptığını bilmiyorsun. Suç bu.”</p>

  <p>“Neden umurumda olsun ki? Bırak da risk alsınlar. Erkekler bana onlar için endişelenmemi gerektirecek kadar iyi davranmadı.”</p>

  <p>Mildred onu itip gişeye gitti ve parasını verdi. Philip’in cebinde üç penisi vardı. Peşinden gidemedi. Arkasını dönüp ağır ağır Oxford Caddesi’nde yürümeye koyuldu.</p>

  <p>“Daha fazla bir şey yapamam,” dedi kendi kendine.</p>

  <p>Bu son oldu. Onu bir daha görmedi.</p>
</body>
</html>