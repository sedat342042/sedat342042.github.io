<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>26</h2>

  <p>Bir sabah Frau Profesör ona Hayward adında bir İngilizin eve kalmaya geldiğini söyleyip de aynı günün akşamında yemekte yeni bir yüz gördüğünde, Philip Heidelberg’e geleli üç ay olmuştu. Birkaç gündür aile çok heyecanlıydı. Öncelikle, mütevazı duaların ve örtülü tehditlerin kuvvetinden başka kim bilir hangi entrikanın sonucu olarak, Fräulein Thekla’nın nişanlı olduğu İngilizin ailesi onları İngiltere’de ziyaret etmesi için onu davet etmiş, o da ne kadar yetenekli olduğunu göstermek için suluboya resimlerden oluşan bir albüm ve genç adamın bağlılığının ne denli güçlü olduğunu kanıtlamak için de bir demet mektupla yola çıkmıştı. Bir hafta sonra, Fräulein Hedwig mutluluk saçan gülümseyişiyle çok sevgili teğmeninin babası ve annesiyle Heidelberg’e geleceğini bildirdi. Oğullarının usandırıcı ısrarından bezen ve Fräulein Hedwig’in babasının önerdiği çeyizden etkilenen teğmenin ebeveynleri, genç kadınla tanışmak için Heidelberg’den geçmeye razı gelmişlerdi. Görüşme tatmin edici olmuş ve Fräulein Hedwig, sevgilisini Frau Profesör Erlin’in tüm ev ahalisine <i>Stadtgarten</i>’de gösterme mutluluğuna ermişti. Masanın ucunda, Frau Profesör’ün yanında oturan sessiz yaşlı kadınlar çok heyecanlıydı ve Fräulein Hedwig nişanı resmen gerçekleştirmek için eve dönmesi gerektiğini söylediğinde, Frau Profesör, masrafı ne olursa olsun, bir <i>Maibowle</i><a class="dipnot2" href="../Text/dipnotlar.xhtml#a23" id="k23"><sup>[23]</sup></a>&nbsp;düzenleyeceğini söyledi. Profesör Erlin, bu hafif içkiyi hazırlama becerisiyle övünüyordu ve akşam yemeğinden sonra, içinde kokulu baharatlar yüzen ren şarabı ve gazozun bulunduğu geniş bir çanak, yaban çileğiyle salondaki yuvarlak masaya büyük bir ciddiyetle yerleştirildi. Fräulein Anna, sevgilisinin gidişiyle ilgili Philip’e takıldı; o da kendini çok rahatsız ve hayli melankolik hissediyordu. Fräulein Hedwig birkaç şarkı söyledi. Fräulein Anna Düğün Marşı’nı çaldı ve Profesör de <i>Die Wackt am Rhein’i</i><a class="dipnot2" href="../Text/dipnotlar.xhtml#a24" id="k24"><sup>[24]</sup></a>&nbsp;söyledi. Tüm bu cümbüşün ortasında, Philip yeni gelen kişiye pek az dikkat etti. Yemekte karşılıklı oturmuşlardı ama Philip sürekli Fräulein Hedwig’le sohbet etmiş, hiç Almanca bilmeyen yabancı da sessizce yemeğini yemişti. Onun soluk, mavi bir kravat taktığını fark eden Philip, bu sebepten ona bir anda antipati duydu. Yirmi altı yaşında, çok açık tenli, sık sık itinasız bir hareketle elini geçirdiği uzun, dalgalı saçları olan bir adamdı. Büyük, mavi gözleri vardı, ama mavisi çok soluktu ve şimdiden yorgun görünüyorlardı. Tıraşı sinekkaydı, ağzı da ince dudaklarına rağmen biçimliydi. Fräulein Anna fizyonomiye ilgi duyuyordu, daha sonra Philip’in de dikkatini, adamın kafatasının ne kadar güzel ve yüzünün alt kısmının ne kadar zayıf olduğuna çekti. Kafa, demişti kız, bir düşünürün kafası, ama çene karakterden yoksun. Kız kurularının makus talihine mahkûm, yüksek elmacıkkemikleri ve biçimsiz büyük bir burnu olan Fräulein Anna, karaktere hayli vurgu yaptı. Onlar adamdan söz ederken, yabancı diğerlerinden biraz uzakta duruyor, yüzünde neşeli ama hafif kibirli bir ifadeyle gürültülü partiyi izliyordu. Uzun boylu ve zayıftı. Üstünde çalışılmış bir zarafetle dikiliyordu. Amerikalı öğrencilerden biri olan Weeks, onu yalnız görünce yanına gidip konuşmaya başladı. Çift tuhaf bir zıtlık oluşturmuştu: Siyah paltosu ve karyağdı pantolonu içindeki zayıf ve kupkuru Amerikalı’nın halinde tavrında çoktan bir dinsel sükûnet görülürken, bol tüvit takımlı İngiliz’in keskin uzuvları vardı ve ağır hareket ediyordu.</p>

  <p>Philip ertesi güne dek yeni gelenle konuşmadı. Akşam yemeğinden önce salonun balkonunda yalnız kalmışlardı. Hayward onunla konuştu.</p>

  <p>“İngilizsin, değil mi?”</p>

  <p>“Evet.”</p>

  <p>“Yemek hep dün akşamki kadar kötü müdür?”</p>

  <p>“Her zaman yaklaşık aynıdır.”</p>

  <p>“Berbat, değil mi?”</p>

  <p>“Berbat.”</p>

  <p>Philip’e göre yemekte hiçbir sorun yoktu, aslında iştah ve keyifle bayağı yemişti ama kendisini, karşısındakinin iğrenç bulduğu bir yemeğin iyi olduğunu düşünecek kadar ayrım yapmaktan aciz biri gibi göstermek istememişti.</p>

  <p>Fräulein Thekla’nın İngiltere ziyareti, kız kardeşinin evde daha çok iş yapmasını gerektirdiğindan artık uzun yürüyüşlere pek sık zaman ayıramıyordu; Fräulein Cäcilie, örülmüş uzun sarı saçları ve küçük kalkık burnuyla son zamanlarda kalabalık içinde bulunmaktan pek hazzetmiyordu. Fräulein Hedwig gitmişti, avare gezintilerine genellikle eşlik eden Amerikalı Weeks de bir Güney Almanya gezisine katılmıştı. Philip zamanının büyük kısmını tek başına geçiriyordu. Hayward onunla arkadaşlık etmek istedi ama Philip’in talihsiz bir özelliği vardı: Mahcubiyetten yahut atalarından gelen bir tür mağara adamı mirası yüzünden, ilk tanışmada insanlara karşı daima antipati duyardı; bu ilk izleniminden kurtulabilmesi de onlara alışana dek mümkün olmazdı. Bu durum ona erişmeyi zorlaştırıyordu. Hayward’ın ona yaklaşmasına çok ürkek karşılık verdi ve Hayward bir gün yürüyüşe çıkmayı teklif edince, sadece medeni bir bahane bulamadığı için kabul etmek zorunda kaldı. Kızaran yanaklarına mâni olamadığı için kendine kızarak her zamanki özrünü sundu ve bir kahkahayla bunu savuşturmaya çalıştı.</p>

  <p>“Maalesef pek hızlı yürüyemiyorum.”</p>

  <p>“Daha neler, ben de yürüme yarışı yapalım demiyorum ki! Ağır ağır gezinmeyi tercih ederim. <i>Marius’ta</i><a class="dipnot2" href="../Text/dipnotlar.xhtml#a25" id="k25"><sup>[25]</sup></a>&nbsp;Pater’in yumuşak yürüyüş egzersizinin sohbeti teşvik eden en iyi şey olduğundan bahsettiği bölümü hatırlamıyor musun?”</p>

  <p>Philip iyi bir dinleyiciydi; her ne kadar sık sık aklına söylenecek zekice şeyler gelse de onları söyleme fırsatı geçip gitmeden bunları dile getirdiği nadir olurdu; ama Hayward konuşkandı; Philip’ten daha deneyimli herkes, onun kendisini konuşurken dinlemekten zevk aldığını düşünebilirdi. Hayward’ın mağrur tavrı Philip’i etkiledi. Hayran olmaktan kendini alamıyordu, yine de bu adamın Philip’in neredeyse kutsal saydığı pek çok şeyden belli belirsiz iğrenmesinden hayrete düşmüştü. Egzersiz fetişini alaşağı etmiş, kendini bunun değişik biçimlerine adayan herkesi aşağılayıcı ödül avcısı kelimesiyle lanetlemişti; Philip de onun bunu sadece, yerine kültürün başka fetişlerini koyarak yaptığını fark etmedi.</p>

  <p>Kaleye kadar ağır ağır yürüdüler, kasabaya tepeden bakan terasına oturdular. Kasaba, Neckar Nehri’nin aktığı vadiye, rahat bir sokulganlıkla yerleşmişti. Bacalardan yükselen dumanlar, soluk mavi bir sis halinde üstünde asılı kalmıştı; yüksek çatılar, kiliselerin kuleleri de ona hoş bir ortaçağ havası katıyordu. Burada insanın kalbini ısıtan bir sadelik vardı. Hayward <i>Richard Fever el</i> ve <i>Madame Bovary’</i>den, Verlaine’den, Dante’den, Matthew Arnold’dan bahsetti. O günlerde Fitzgerald’ın Ömer Hayyam çevirisini pek az kişi biliyordu ve Hayward bunu Philip’e ezberinden okudu. Kendisinin ya da başkalarının şiirlerinden, tekdüze bir sesle alıntı yapmayı çok seviyordu. Eve vardıklarında, Philip’in Hayward’a hissettiği güvensizlik coşkulu bir hayranlığa dönüşmüştü.</p>

  <p>Her öğleden sonra birlikte yürümeyi âdet haline getirdiler, Philip kısa sürede Hayward’ın içinde bulunduğu koşulları biraz öğrendi. Bir taşra hâkiminin oğluydu, babasının ölümünden sonra ona yılda üç yüzlük bir gelir getiren bir mirasa konmuştu. Charterhouse’daki kaydı o kadar parlaktı ki Cambridge’e gittiğinde, Trinity Hall’un yöneticisi yolunu kesip onun bu okula gelmesinden duyduğu memnuniyeti belirtmişti. Kendini mükemmel bir kariyere hazırlamıştı. En entelektüel çevrelere girmişti; hevesle Browning okumuş, Tennyson’a biçimli burnunu kıvırmıştı; Shelley’nin ilk eşi Harriet’e yönelik muamelesinin bütün detaylarını biliyordu; sanat tarihine merak sarmıştı (odalarının duvarlarında G.F. Watts’ın, Burne-Jones’un ve Botticelli’nin resimlerinin röprodüksiyonları vardı); ve kötümser bir karakterin dizelerini, ayrım gözeterek yazmıştı. Arkadaşları ondan muhteşem yetenekleri olan bir adam diye söz ediyordu ve gelecekteki şöhretine dair kehanette bulunurlarken onları bayıla bayıla dinlemişti. Zaman içinde bir sanat ve edebiyat otoritesi haline gelmişti. Newman’ın <i>Apologia</i>’sının<a class="dipnot2" href="../Text/dipnotlar.xhtml#a26" id="k26"><sup>[26]</sup></a> etkisi altına girmişti; Katolik inancının pitoreskliği onun estetik duyarlığını cezbediyordu; ve sadece babasının gazabından duyduğu korku (Macaulay okuyan, sıradan, kaba saba bir adamdı) onu “din değiştirmekten” alıkoyuyordu. Zar zor geçer not aldığında arkadaşları şaşırıp kalmıştı; ama o omuz silkmiş, sınav yapanların kolayca kandırabileceği bir tip olmadığını incelikle ima etmişti. İnsana, sınavda en yüksek başarıyı elde eden grubun çok hafif bir bayağılık taşıdığını hissettiriyordu. Sözlü sınavlardan birini hoşgörülü bir espriyle tarif etti; fazlasıyla frapan bir yaka takan öğretmenlerden biri ona mantıkla ilgili sorular sormuştu; son derece sıkıcıydı ve birden onun lastik kenarlı botlar giydiğini fark etmişti: Kaba ve gülünçtü; böylece zihni dağılmış ve King’s’teki şapelin Gotik güzelliğini düşünmüştü. Ama Cambridge’de çok güzel bazı günler geçirmişti; başkalarından daha iyi yemekler servis edilmişti ona; odalarındaki sohbetler de çoğu zaman hatırlanmaya değerdi. Philip’e şu muhteşem vecizeyi alıntıladı:</p>

  <p><i>“Bana söylediler, Herakleitus, bana senin öldüğünü söylediler.</i><a class="dipnot2" href="../Text/dipnotlar.xhtml#a27" id="k27"><sup>[27]</sup></a></p>

  <p>Ardından, sınav yapan kişi ve onun botlarıyla ilgili küçük renkli hikâyeyi tekrar anlatıp güldü.</p>

  <p>“Elbette budalacaydı,” dedi, “ama içinde hoş bir şey olan bir budalalıktı.”</p>

  <p>Philip hafiften ürpererek, bunun muhteşem olduğunu düşündü.</p>

  <p>Daha sonra Hayward hukuk okumak üzere Londra’ya gitmişti. Clement’s Inn’de panel duvarları olan çok hoş bir dairesi vardı ve burayı Hall’daki eski dairesine benzetmeye çalışmıştı. Az buçuk siyasi ihtirasa sahipti, kendisini bir Whig olarak tanımlıyordu ve Liberallerin gittiği ama centilmenlere yakışır bir havası olan bir kulübe üye olmuştu. Baroda çalışmak (daha yumuşak olan Chancery tarafını seçmişti) ve ona verilen çeşitli vaatler yerine getirilir getirilmez, hoş bir seçim bölgesinde bir koltuk kapmak düşüncesindeydi; bu arada sık sık operaya gitmiş, onun sevdiği şeylerden hoşlanan az sayıdaki cana yakın insanla arkadaşlık kurmuştu. Düsturu Tam, İyi ve Güzel olan, düzenli olarak akşam yemeklerinde buluşup belli konuları tartışan bir gruba katılmıştı. Kendisinden birkaç yaş büyük, Kensington Meydanı’nda oturan bir hanımla platonik bir dostluk kurmuş; neredeyse her öğleden sonra gölgeli mum ışığında onunla çay içip George Meredith ile Walter Pater’den bahsetmişti. Baro Meclisi’nin sınavlarından her aptalın geçebileceği dilden dile dolaşıyordu ve o da derslerini çalışmayı hep erteliyordu. Final sınavından kalınca bunu kişiliğine yapılmış bir hakaret olarak görmüştü. Aynı zamanda, Kensington Meydanındaki hanım da ona, kocasının Hindistan’dan izinli geleceğini ve her bakımdan çok saygın bir kimseyse de eski kafalı bir&nbsp;adam olduğundan genç bir adamın bu sık ziyaretlerini anlamayacağını söylemişti. Hayward hayatın çirkinlik dolu olduğunu hissetmiş, ruhu sınav yapanların kinizmiyle tekrar karşılaşma düşüncesi karşısında isyan etmiş ve ayaklarının önünde yatan topu tekmeleyip uzaklaştırmakta hayli görkemli bir şey görmüştü. Ayrıca yüklü bir borç altındaydı: Yılda gelen üç yüzle Londra’da bir centilmen gibi yaşamak güçtü; kalbi de John Ruskin’in büyüleyici bir biçimde tarif ettiği Venedik’in ve Floransa’nın hasretini çekiyordu. Baronun kaba telaşesine ayak uyduramayacağını hissetmişti, çünkü avukat olarak tutulmak için ismini bir kapıya yazmanın yeterli olmadığını öğrenmişti; üstelik modern siyasette asalet eksikliği vardı. O kendisini bir şair gibi hissediyordu. Clement’s Inn’deki dairesini boşaltıp İtalya’ya gitmişti. Bir kışı Floransa’da, bir kışı da Roma’da geçirmiş, şimdiyse yurtdışındaki ikinci yazını, Goethe’yi aslından okuyabilmek için Almanya’da geçiriyordu.</p>

  <p>Hayward’ın çok değerli bir yeteneği vardı. Edebiyattan gerçekten anlıyordu ve kendi tutkusunu hayran olunası bir akıcılıkla ifade edebiliyordu. Bir yazarla duygudaşlık kurup onun en iyi taraflarını tam anlamıyla görebiliyor ve sonra da o yazardan büyük bir idrakle söz edebiliyordu. Philip çok okumuştu ama karşısına çıkan her şeyi hiçbir ayrım gözetmeden okumuştu ve şimdi zevkine yol gösterebilecek biriyle tanışmış olmak ona çok iyi gelmişti. Kasabadaki, ödünç veren küçük bir kütüphaneden kitaplar almaya ve Hayward’ın bahsettiği tüm o muhteşem şeyleri okumaya başladı. Daima zevk alarak okumasa da her zaman sonuna dek sabrediyordu. Kendi kendini geliştirmeye hevesi vardı. Kendisini çok cahil ve son derece basit hissediyordu. Ağustos sonu gelip de Weeks Güney Almanya’dan döndüğünde, Philip tamamen Hayward’ın etkisi altındaydı. Hayward, Weeks’i sevmemişti. Amerikalı’nın siyah paltosundan ve karyağdı pantolonundan esef duyuyor, onun New England bilincinden söz ederken küçümseyerek omuz silkiyordu. Philip, nezaketten uzak yapılan bu tacizleri ilgisizce dinledi ama buna karşılık Weeks, Hayward’la ilgili tatsız yorumlarda bulununca sinirlerine hâkim olamadı.</p>

  <p>“Yeni arkadaşın şaire benziyor,” dedi Weeks, mahzun, kederli ağzında hafif bir gülümsemeyle.</p>

  <p>“O bir şair.”</p>

  <p>“Sana öyle mi söyledi? Amerika’da onun gibilere tam bir israfçı timsali deriz.”</p>

  <p>“Eh, Amerika’da değiliz,” dedi Philip soğuk bir tavırla.</p>

  <p>“Kaç yaşında? Yirmi beş var mı? Tek yaptığı pansiyonlarda kalıp şiir yazmak mı?”</p>

  <p>“Onu tanımıyorsunuz,” dedi Philip öfkeyle.</p>

  <p>“Ah, evet tanıyorum: Onun gibi yüz kırk yedi kişiyle tanıştım.”</p>

  <p>Weeks’in gözleri parladı ama Amerikan esprilerini anlamayan Philip dudak büküp sert bir ifade takındı. Weeks, Philip’e orta yaşlı bir adam gibi görünüyordu, ama aslında otuz yaşının biraz üstündeydi. Uzun, sıska bir bedeni ve âlimlere özgü bir kamburu vardı; kafası büyük ve çirkindi; soluk renkte az saçı ve pürüzlü bir cildi vardı; ince ağzı ve ince, uzun burnu ile geniş, çıkık alın kemiği ona yontulmamış bir görünüm veriyordu. Mesafeli ve tavırlarında titizdi, hiçbir tutkusu olmayan duygusuz bir adamdı; ama aralarında içgüdüleriyle doğal olarak hareket ettiği ağırbaşlı insanları rahatsız eden tuhaf bir ciddiyetsizliği vardı. Heidelberg’de teoloji okuyordu, ama kendi milletinden diğer teoloji öğrencileri ona şüpheyle yaklaşıyordu. Son derece aykırıydı, bu da onları korkutuyordu; kaba espri anlayışı onlar tarafından hoşnutsuzlukla karşılanıyordu.</p>

  <p>“Nasıl olur da onun gibi yüz kırk yedi adam tanımış olabilirsiniz?” diye sordu Philip ciddiyetle.</p>

  <p>“Onunla Paris’teki Latin Mahallesi’nde tanıştım, onunla Berlin ve Münih’teki pansiyonlarda tanıştım. Perugia ve Assisi’deki küçük otellerde yaşar. Floransa’daki Botticellilerin önünde onlarcası durur, Roma’daki Şistine Şapeli’nin bütün banklarında oturur. İtalya’da şarabı biraz kaçırır, Almanya’da ise biraz fazla bira içer. Doğru şeylere hep hayranlık duyar, doğru şey neyse artık, üstelik bugünlerde büyük bir eser kaleme alacak. Düşünsene, yüz kırk yedi adamın bağrında yatan yüz kırk yedi büyük eser var, trajik olan bu yüz kırk yedi büyük eserden biri hiçbir zaman yazılmayacak. Yine de dünya dönmeye devam edecek.”</p>

  <p>Weeks konuşurken ciddiydi ama gri gözleri uzun konuşmasının sonunda birazcık ışıldadı, Philip de Amerikalı’nın onunla dalga geçtiğini görünce kızardı.</p>

  <p>“Gerçekten saçma sapan konuşuyorsunuz,” dedi kızgınlıkla.</p>
</body>
</html>