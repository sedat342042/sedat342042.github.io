<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>25</h2>

  <p>Philip’in öğretmenlerinin en tuhafı, Fransızca hocasıydı. Mösyö Ducroz, Cenevre vatandaşıydı. Soluk benizli, çökük yanaklı, uzun boylu yaşlı bir adamdı; ince telli kır saçları uzundu. Ceketinin dirseklerinde delikler olan, pantolonları aşınmış, hırpani siyah kıyafetler giyerdi. İç çamaşırları çok pisti. Philip onu hiç temiz yakayla görmedi. Derslerini özenle ama hiçbir heyecan duymadan veren, birkaç kelimeyle konuşan bir adamdı, tam vaktinde gelir, tam dakikasında da giderdi. Ücreti çok düşüktü. Çok az konuşurdu, Philip onunla ilgili çoğu şeyi başkalarından öğrendi: Anlaşıldığı kadarıyla, Papa’ya karşı Garibaldi’nin yanında savaşmıştı, ama özgürlük için tüm çabalarının, yani bir cumhuriyetin kurulmasının, esaretlerin değiş tokuşundan başka bir şey olmadığı ortaya çıkınca, nefretle İtalya’dan ayrılmıştı; hangi siyasi suçlar yüzünden olduğu bilinemeden Cenevre’den sürgün edilmişti. Philip ona kafası karışık bir hayretle bakıyordu; çünkü kafasındaki devrimci fikriyle onu bağdaştıramıyordu: Alçak sesle konuşuyordu ve aşırı kibardı; ona söylenmeden asla oturmazdı; Philip’le nadiren sokakta karşılaştığında da özenli bir jestle şapkasını çıkarırdı; asla gülmezdi, gülümsemezdi bile. Philip’in kafasında canlandırabileceğinden daha eksiksiz bir görüntü, büyük umutlara sahip bir genç olabilirdi; çünkü kralların, Fransız kardeşlerini hatırlayarak rahatsız bir boyun tutulmasıyla dolaştığı 1848’de yetişkinliğe adım atmış olmalıydı; ve belki de 1789 Devrimi’nden doğan tepkiler sırasında mutlakiyetçiliğe ve tiranlığa dair baş gösteren ne varsa önüne katıp süpüren ve Avrupa’yı bir uçtan bir uca kateden bu özgürlük tutkusu, hiçbir göğsü daha sıcak bir ateşle doldurmamıştı. Onun, insanların eşitliği ve insan hakları teorilerine tutkulu, bunları irdeleyerek, tartışarak, Paris’teki barikatların ardında bunlar için savaşarak, Milano’daki Avusturya süvarilerinin önünde firar eden, burada hapse atılan, oradan sürgün edilen, o çok sihirli görülen Hürriyet kelimesinden umudunu kesmeyen ve onun için dayanan biri olduğu düşünülebilirdi; ta ki en sonunda hastalık ve açlıkla, yaşlılıkla, fakir öğrencilerden bulabildiği bu tür derslerden başka geçinebileceği hiçbir şeyi olmaksızın, kendini Avrupa’nın bu en büyük şahsi tiranlığının hâkimiyetindeki bu küçük, sakin kasabada bulmuştu. Belki de onun bu sükûnetinde, gençliğinin büyük hayallerini terk eden insan ırkını hakir görme vardı ve artık bataklığa benzeyen bir kolay hayatın içinde debelenip duruyordu; veya belki de bu otuz yıllık devrim ona hürriyetin insanlara uygun olmadığını öğretmiş, o da hayatını bulmaya değmeyecek bir şeyin arayışına harcamış olmuştu. Veya belki de çok yorulmuştu ve umarsızca ölümün getireceği kurtuluşu bekliyordu.</p>

  <p>Bir gün Philip, yaşının getirdiği patavatsızlıkla, onun Garibaldi’yle birlikteliğinin doğru olup olmadığını sordu. Yaşlı adam soruyu önemli bulmuş gibi görünmüyordu. Her zamanki alçak sesiyle, son derece sakin bir şekilde cevapladı:</p>

  <p><i>“Oui, monsieur.”</i></p>

  <p>“Sizin Komün’de olduğunuzu söylüyorlar?”</p>

  <p>“Öyle mi? Dersimize devam edelim mi?”</p>

  <p>Kitabı açtı, Philip de sinmiş halde, hazırlandığı bölümü çevirmeye başladı.</p>

  <p>Bir gün Mösyö Ducroz’un büyük acısı var gibiydi. Philip’in odasına çıkan pek çok merdivenden kendini güçlükle yukarı sürükledi; odaya varınca külçe gibi oturup kaldı, alnındaki ter damlalarıyla solgun yüzü bitkindi, kendini toparlamaya çalışıyordu.</p>

  <p>“Korkarım ki hastasınız,” dedi Philip.</p>

  <p>“Hiç önemi yok.”</p>

  <p>Ama Philip onun acı çektiğini görebiliyordu ve ders saatinin sonunda, iyileşene dek ders vermemeyi tercih edip etmeyeceğini sordu.</p>

  <p>“Hayır,” dedi yaşlı adam, daha da zayıflamış sesiyle. “Ders verebildiğim sürece devam etmek isterim.”</p>

  <p>Philip, paradan bahsetmek zorunda kalmasından büyük sıkıntı duyduğundan, kıpkırmızı kesildi.</p>

  <p>“Ama sizin için fark eden bir şey olmayacak,” dedi. “Ders ücretlerini aynen ödeyeceğim. Sizce sakıncası yoksa, önümüzdeki haftanın ücretini peşin vermek istiyorum.”</p>

  <p>Mösyö Ducroz saatte on sekiz peni alıyordu. Philip cebinden bir on mark çıkarıp utana sıkıla masanın üstüne koydu. Dilenciymiş gibi parayı yaşlı adamın eline tutuşturmak istememişti.</p>

  <p>“Bu durumda, daha iyi hissedene dek gelmeyeceğim sanırım.”</p>

  <p>Madeni parayı aldı ve giderken, her zamanki gibi özenle eğilerek selamlamaktan başka bir şey yapmadan çıkıp gitti.</p>

  <p><i>“Bonjour, monsieur.”</i></p>

  <p>Philip biraz hayal kırıklığına uğramıştı. Cömert bir davranışta bulunduğunu düşününce, Mösyö Ducroz’un ona üst üste minnettarlık ifadeleri sunmasını beklemişti. Yaşlı öğretmenin hediyeyi hakkıymış gibi kabul ettiğini görmek kafasını karıştırdı. Çok gençti, sorumluluk duygusunun, iyiliği görenden çok iyilik yapanda bulunduğunun farkında değildi. Mösyö Ducroz, beş altı gün sonra tekrar geldi. Biraz daha fazla sendeliyordu ve çok güçsüzdü, ama hastalığının ağır zamanlarını atlatmış görünüyordu. Öncekinden daha konuşkan değildi. Gizemli, kendi halinde ve pis kalmayı sürdürdü. Ders bitene dek hastalığından hiç bahsetmedi; ardından, tam giderken, açık kapının önünde duraksadı. Konuşmak zormuş gibi tereddüt etti.</p>

  <p>“Bana verdiğiniz para olmasaydı, açlıktan ölebilirdim. Yaşamımı idame ettirebilmem için sadece o vardı.”</p>

  <p>Ciddi, aşırı saygılı eğilerek selamını verip odadan çıktı.</p>

  <p>Philip boğazında küçük bir yumru hissetti. Yaşlı adamın mücadelesindeki ümitsiz acıyı ve kendisi için böylesi güzel olan hayatın onun için ne kadar zor olabildiğini aşağı yukarı anlamış gibiydi.</p>
</body>
</html>