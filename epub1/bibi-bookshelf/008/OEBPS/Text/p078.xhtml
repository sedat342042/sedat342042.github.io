<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>78</h2>

  <p>Nihayet pazartesi günü geldi ve Philip uzun süren eziyetinin bittiğini düşündü. Tren saaderine bakınca, Griffiths’in o gece eve varabilmek için binebileceği en son trenin Oxford’dan saat birden hemen sonra kalktığını gördü ve Mildred’ın da birkaç dakika sonra kalkıp onu Londra’ya getirecek olan trene bineceğini tahmin etti. İçinden gidip onu karşılamak geçiyordu ama Mildred’ın günü yalnız geçirmek isteyebileceğini düşündü; belki de akşamleyin ona döndüğünü bildiren bir not bırakırdı ve bırakmazsa da ertesi sabah Philip onun pansiyonuna gidebilirdi: Cesaretini toplayamadı. Griffiths’e karşı yoğun bir nefret hissediyordu ama Mildred’a gelince, tüm olup bitenlere rağmen, tek hissettiği yürek parçalayan bir arzuydu. Şimdi Hayward’ın, kendinden geçmiş halde başka insanlarda teselli ararken, cumartesi öğleden sonra Londra’da olmamasına memnundu: Ona her şeyi anlatmaktan kendini alıkoyamazdı ve Hayward da onun bu zayıflığına şaşırıp kalırdı. Ondan iğrenirdi, belki de kendisini çoktan başka bir adama vermiş olan Mildred’ı kendi metresi yapma olasılığı olarak zihninde canlandırdığı şeyden hayrete düşer ya da midesi bulanırdı. Bunun hayret verici ya da mide bulandırıcı olması umurunda mıydı ki? Bu arzusunu bir tatmin edebilse her türlü ödünü vermeye hazırdı, hatta daha fazla alçaltıcı küçük düşürülmelere de hazırlıklıydı.</p>

  <p>O akşama doğru adımları onu rızası olmadan Mildred’ın kaldığı eve doğru götürdü ve kafasını kaldırıp penceresine baktı. Işık yoktu. Dönüp dönmediğini sormayı göze alamadı. Onun sözünü tutacağına güveniyordu. Ama sabahleyin ondan hiçbir mektup gelmedi ve öğlene doğru pansiyona uğradığında, hizmetçi onun gelmediğini söyledi. Anlayamıyordu. Griffiths’in bir düğünde sağdıç olacağı için önceki gün eve gitmek zorunda olduğunu biliyordu, Mildred’ın da hiç parası yoktu. Zihninde gerçekleşmiş olabilecek her türlü olasılığı çevirip durdu. Akşamüstü pansiyona tekrar gidip, geçen iki hafta boyunca yaşananlar hiç olmamış gibi sakin bir ifadeyle onu akşam yemeğine davet ettiğini bildiren bir not bıraktı. Buluşacakları yeri ve saati söyledi, ümidini kesmeyip randevuya gitti: Bir saat beklemesine rağmen Mildred gelmedi. Çarşamba sabahı artık eve gidip sormaktan utandığı için bir ayakçı çocuğa bir mektup verip cevap getirmesini söyledi; ama bir saat sonra çocuk Philip’in mektubu açılmamış olarak ve hanımefendinin sayfiyeden henüz dönmediği cevabıyla geldi. Philip kendini kaybetti. Bu son aldatmaca kaldırabileceğinin çok üstündeydi. Kendisine tekrar tekrar Mildred’dan nefret ettiğini söyledi ve bu yeni hayal kırıklığını Griffiths’e atfederek ondan o kadar nefret etti ki cinayet işleme zevkinin nasıl bir şey olabileceğini anladı: Karanlık bir gecede ona rastlayıp gırtlağına, tam şahdamarına bir bıçak sokmanın ve onu sokakta öylece bir köpek gibi ölmeye terk etmenin ne müthiş olacağını düşünerek amaçsızca yürüdü. Philip ıstıraptan ve öfkeden delirmişti. Viski sevmiyordu ama kendisini uyuşturmak için içiyordu. Salı ve çarşamba geceleri yatağa sarhoş gitti.</p>

  <p>Perşembe sabahı çok geç kalktı ve mektup gelip gelmediğini görmek için gözleri mahmur ve benzi soluk halde kendisini oturma odasına sürükledi. Griffiths’in el yazısını tanıyınca kalbinde tuhaf bir duygu hissetti.</p>

  <div class="m1"></div>

  <p><i>Sevgili eski dostum,</i></p>

  <p><i>Sana ne yazabilirim hiç bilmiyorum, ama yine de yazmam gerektiğini hissediyorum. Umarım bana çok kızgın değilsindir. Milly’yle tatile çıkmamam gerektiğini biliyordum, ama sadece kendime mâni olamadım. O adeta ayaklarımı yerden kesti, ben de ona sahip olmak için her şeyi yapabilecek durumdaydım. Bana gitmemiz için senin para vermeyi teklif ettiğini söylediğinde, sadece direnemedim. Artık her şey olup bitmişken kendimden çok utanıyorum ve keşke böyle bir aptallık yapmasaydım diyorum. Keşke yazıp bana kızgın olmadığını söylesen, seni ziyaret etmeme izin vermeni istiyorum. Milly’ye beni görmek istemediğini söylemenden çok incindim. Dostum, bir satırcık olsun yaz da beni affettiğini söyle. Böylece vicdanım rahatlayacaktır. Senin için sakıncası olmadığını sandım, yoksa para teklif etmezdin. Ama onu almamış olmam gerektiğini biliyorum. Pazartesi günü eve geldim, Milly de Oxford’da birkaç gün kendi başına kalmak istedi. Çarşamba günü Londra’ya dönecek, yani sen bu mektubu aldığında onu göreceksin ve umarım her şey yoluna girecek. Bana yaz ve affettiğini söyle. Lütfen hemen yaz.</i></p>

  <p class="sag"><i>Daima dostun,<br/>
  Harry.</i></p>

  <div class="m1"></div>

  <p>Philip hiddetle mektubu paramparça etti. Cevap yazmaya niyeti yoktu. Özürleri yüzünden Griffiths’ten iğreniyordu, onun vicdan azabını çekemeyecekti: İnsan alçakça bir şey yapmak istiyorsa yapabilirdi, ama sonrasında ondan pişmanlık duymak rezillikti. Mektubun namertçe ve ikiyüzlü olduğunu düşündü. Aşırı duygusallığı midesini bulandırmıştı.</p>

  <p>“Canavarca bir şey yapıp da ardından üzgün olduğunu söylemek ve her şeyin tekrar yoluna girmesi fazlasıyla kolay olurdu,” diye mırıldandı kendi kendine.</p>

  <p>Griffiths’e bir gün bir kötülük yapma fırsatı bulmayı tüm kalbiyle diledi.</p>

  <p>Ama yine de Mildred’ın şehirde olduğunu biliyordu. Alelacele giyindi, tıraş olmakla zaman kaybetmeden bir fincan çay içti ve onun pansiyonuna gitmek üzere bir arabaya bindi. Araba çok ağır gidiyordu sanki. Onu görmek için sancılı bir sabırsızlık içindeydi ve farkında olmadan, inanmadığı Tanrı’ya, kendisini nezaketle karşılaması için dua etti. Sadece unutmak istiyordu. Kalbi güm güm çarparak kapı zilini çaldı. Onu bir kez daha bağrına basmak için duyduğu tutkulu arzunun tüm ıstırabını unuttu.</p>

  <p>“Bayan Miller burada mı?” diye sordu neşeyle.</p>

  <p>“Gitti,” cevabını verdi hizmetçi.</p>

  <p>Boş gözlerle ona baktı.</p>

  <p>“Bir saat kadar önce gelip eşyalarını aldı.”</p>

  <p>Philip bir an ne diyeceğini bilemedi.</p>

  <p>“Ona mektubumu verdiniz mi? Nereye gittiğini söyledi mi?”</p>

  <p>Ardından, Mildred’ın onu bir kez daha kandırdığını anladı. Ona dönmeyecekti. Yüz ifadesini bozmamak için çaba sarf etti.</p>

  <p>“Ah, neyse, ondan haber alacağımı sanıyordum. Mektubu başka bir adrese gönderdi herhalde.”</p>

  <p>Dönüp çaresizce pansiyonuna gitti. Onun bunu yapacağını tahmin etmeliydi; Philip’i asla umursamamıştı, baştan beri onu aptal yerine koymuştu; hiç acıması, nezaketi, merhameti yoktu. Yapılacak tek şey kaçınılmaz olanı kabul etmekti. Çektiği ıstırap korkunçtu, buna katlanacak sabrı bulamadan ölecekti; her şeyi bitirmenin çok daha iyi olacağını geçirdi aklından: Kendisini nehre atabilir ya da boynunu bir demiryoluna koyabilirdi; ama bu düşünceyi kelimelere döker dökmez ona isyan edebildi. Mantığı ona zaman içinde mutsuzluğundan kurtulacağını söyledi; tüm gücüyle çabalarsa onu unutabilirdi; üstelik görgüsüz bir sürtük yüzünden kendini öldürmesi gülünçlüğün daniskasıydı. Tek bir hayatı vardı ve onu böyle boşa harcaması delilik olurdu. Bu tutkudan asla kurtulamayacağını <i>hissediyordu,</i> ama nihayetinde bunun sadece bir zaman meselesi olduğunu da <i>biliyordu.</i></p>

  <p>Londra’da kalamazdı. Buradaki her şey ona mutsuzluğunu hatırlatıyordu. Amcasına Blackstable’a geleceğine dair telgraf çekti ve valizini hemen hazırlayıp yakalayabildiği ilk trene bindi. Çok fazla ıstıraba katlandığı bu sefil pansiyondan uzaklaşmak istiyordu. Temiz hava solumak istiyordu. Kendisinden iğreniyordu. Birazcık delirdiğini hissediyordu.</p>

  <p>Yetişkinliğe erişmesinden itibaren, Philip’e papaz evindeki en iyi boş oda verilmişti. Bu bir köşe odaydı ve bir penceresinin önünde manzarayı kapatan yaşlı bir ağaç vardı ama diğer pencereden bahçenin ve papaz evinin tarlalarının ötesi, geniş çayırlıklar görülebiliyordu. Philip küçüklüğündeki duvar kâğıdını hatırladı. Papaz’ın bir gençlik arkadaşı tarafından, erken Victoria döneminin hoş suluboya renkleriyle yapılmıştı. Solmuş bir cazibesi vardı. Tuvalet masası, sert muslinle çevrelenmişti. Giysilerinizi koyabileceğiniz eski bir komodin vardı. Philip rahatlayarak iç çekti; tüm bu şeylerin onun için herhangi bir anlamı olabileceğini hiç fark etmemişti. Papaz evinde hayat her zamanki düzeninde akıyordu. Hiçbir mobilya parçası bir yerden başka bir yere konmamıştı; Papaz aynı şeyleri yiyor, aynı şeyleri söylüyor, her gün aynı yürüyüşe çıkıyordu; biraz daha şişman, biraz daha sessiz, biraz daha dar görüşlüydü. Karısı olmadan yaşamaya alışmıştı ve onu pek fazla özlemiyordu. Josiah Graves’le hâlâ atışıyordu. Philip kilise mütevellisini ziyarete gitti. Biraz daha zayıf, biraz daha beyaz, biraz daha hoşgörüsüzdü; hâlâ zorbaydı ve sunaktaki mumları hâlâ onaylamıyordu. Dükkânların hâlâ hoş bir antikalığı vardı; Philip denizcilerin kullanacağı türden eşyalar -deniz çizmesi, muşamba, halat takımı- satan birinin önünde durup çocukluğunda duyduğu deniz heyecanını ve bilinmeyenin serüvenli sihrini hatırladı.</p>

  <p>Londra’daki ev sahibesi Mildred’dan gelen bir mektubu iletmişse diye, postacının kapıyı her iki kez çalışında kalbinin güm güm çarpmasına mâni olamadı; ama böyle bir mektubun hiç gelmeyeceğini de biliyordu. Şimdi her şeyi daha sakin kafayla düşününce, Mildred’ı kendisini sevmeye zorlamanın imkânsıza girişmek olduğunu anlıyordu. Bir kadından bir erkeğe, bir erkekten bir kadına geçenin ve onlardan birini köleye dönüştürenin ne olduğunu bilmiyordu; buna cinsellik güdüsü demek kolaydı; ama bundan fazlası vardı, şu kişiye değil de bu kişiye duyulan çekimin neden bu kadar güçlü gerçekleşebildiğini anlamıyordu. Karşı konulamazdı: Zihin bununla savaşamıyordu; dostluğun, minnettarlığın, menfaatin onun karşısında hiçbir gücü yoktu. Mildred’ı cinsel bakımdan çekmediği için yaptığı hiçbir şeyin onun üstünde etkisi olmuyordu. Bu düşünce onu isyan ettirdi; insan doğasını hayvani kılıyordu; birdenbire insan kalbinin zindanlarla dolu olduğunu hissetti. Mildred Philip’e çok ilgisiz davrandığı için onun cinsiyetsiz olduğunu düşünmüştü; anemik görüntüsü ve ince dudakları, dar kalçalı ve düz göğüslü vücudu, tavırlarındaki rehavet Philip’in bu varsayımını desteklemişti; yine de Mildred, tatmin edebilmek için her şeyi riske atmaya razı gelebildiği ani tutkular hissedebiliyordu. Emil Miller’la yaşadığı macerayı hiç anlayamamıştı: Ona hiç uymayan bir davranışa benziyordu ve Mildred da bunu asla açıklayamamıştı; ama artık onu Griffiths’le gördükten sonra, o zaman da tam olarak aynı şeyin gerçekleştiğini anladı: Kontrol edilemez bir arzuyla ayakları yerden kesilmişti. Bu iki adamda ona tuhaf biçimde cazip gelenin ne olduğunu bulmaya çalıştı. İkisinin de onun basit espri anlayışını okşayacak kaba bir alaycılığı ve mizaçlarının belli bir bayağılığı vardı; ama belki de onu en çok etkileyen, onların en bariz özelliği olan arsız cinsellikti. Hayatın gerçekleri karşısında sarsılan yapmacık bir kibarlığı vardı Mildred’ın, bedenin işlevlerini uygunsuz buluyordu, genel konularda her türlü edebikelamı ediyordu, basit bir kelime yerine daima daha münasip bulduğu süslü bir kelimeyi seçiyordu: Bu adamların gaddarlığı onun ince beyaz omuzlarında birer kırbaç gibiydi ve şehvetin sancısı içini ürpertiyordu.</p>

  <p>Philip bir konuda kararını verdi. Bu ıstırabı çektiği pansiyona geri dönmeyecekti. Ev sahibesine mektup yazıp haber verdi. Etrafında kendine ait eşyaların olmasını istiyordu. Möblesiz bir yer tutmaya karar verdi; daha keyifli ve ucuz olacaktı; üstelik bu acil bir husustu çünkü geçen bir buçuk yılda neredeyse yedi yüz sterlin harcamıştı. Artık en katı ekonomiyi uygulaması gerekiyordu. Ara sıra geleceği panikle düşünüyordu; Mildred’a bu kadar para harcadığı için aptalın tekiydi; ama aynı şeyler tekrar olsa yine aynı şekilde davranacağını biliyordu. Zaman zaman arkadaşlarının onu, duygularını canlı bir biçimde ifade etmeyen bir yüzü ve hayli ağır hareketleri olduğu için iradesi kuvvetli, tedbirli ve sakin bulmaları komik geliyordu. Onun mantıklı olduğunu düşünüyor, sağduyusunu takdir ediyorlardı; ama o durağan ifadesinin, kelebeklerin koruyucu renkleriyle aynı vazifeyi gören, şuursuzca takılan bir maskeden fazlası olmadığını biliyordu ve kendisi, iradesinin zayıflığından hayrete düşüyordu. En ufak bir duyguyla, rüzgârdaki bir yaprak gibi sarsılıyordu sanki ve tutku onu ele geçirdiğinde çaresiz kalıyordu. Hiçbir otokontrolü yoktu. Sadece başka insanları etkileyen pek çok şeye karşı ilgisiz olduğunda buna sahip gibiydi.</p>

  <p>Kendisi için geliştirdiği felsefeyi bir tür ironiyle hatırladı, çünkü içinden geçtiği buhranda bunun ona pek bir faydası olmamıştı; hayatın kritik olaylarının herhangi birinde düşüncenin insana gerçekten yardımcı olup olmadığını merak etti: İçinde taşısa da kendisine yabancı olan bir tür güç tarafından, Paolo ve Francesca’yı durmaksızın sürükleyen cehennemin büyük rüzgârıyla itilircesine, oradan oraya savruluyormuş gibiydi daha çok. Ne yapacağını ve zamanı gelince nasıl davranması gerektiğini düşündü, içgüdülerin, duyguların, ne olduğunu bilmediği bir şeylerin pençesinde hiç gücü yoktu. Çevresinin ve kişiliğinin iki gücü tarafından yönetilen bir makine gibi davranıyordu; mantığı seyreden, gerçekleri gözlemleyen, ama müdahale edecek gücü olmayan biriydi sanki: Epikuros’un, insanların yaptıklarını gök kubbenin yücelerinden seyreden ama olup bitenin en küçük parçasını değiştirecek gücü olmayan tanrıları gibiydi.</p>
</body>
</html>