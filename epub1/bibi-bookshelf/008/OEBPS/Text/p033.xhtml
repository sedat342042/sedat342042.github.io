<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>33</h2>

  <p>Philip, Bayan Wilkinson’ın hikâyesini aklından çıkaramıyordu. Kısa kesmiş olsa da kastettiği şey gayet açıktı ve Philip biraz sarsılmıştı. Bu tür şeyler evli kadınlar için son derece olağandı, aslında bunun Fransa’da kural olduğunu bilmeye yetecek kadar Fransızca roman okumuştu, ama Bayan Wilkinson İngilizdi ve evli değildi; babası bir papazdı. Ardından sanat öğrencisinin muhtemelen onun ne ilk ne de son sevgilisi olduğu geldi aklına ve nefesi kesildi: Bayan Wilkinson’a hiç bu gözle bakmamıştı; birinin onunla sevişebileceği fikri inanılmaz geliyordu. Saflığından, kitaplarda okudukları gibi kadının hikâyesinden de neredeyse hiç şüphelenmedi ve böyle harika şeyler onun başına hiç gelmediği için öfkelendi. Bayan Wilkinson ona Heidelberg’deki maceralarını anlatması için ısrar edecek olsa söyleyecek hiçbir şey bulamamak utanç vericiydi. Biraz uydurabilme yeteneğinin olduğu doğruydu ama iyice ahlaksızlığa battığına onu ikna edip edemeyeceğinden emin değildi; kadınların sezgileri güçlüydü, bunu okumuştu ve Bayan Wilkinson onun palavra sıktığını rahatça anlayabilirdi. Kadının ona kıs kıs güldüğü düşüncesi kıpkırmızı kesilmesine yol açtı.</p>

  <p>Bayan Wilkinson piyano çalıp hayli yorgun bir sesle şarkı söylüyordu; ama şarkıları -Massenet, Benjamin Godard ve Augusta Holmes- Philip için yeniydi; üstelik birlikte piyano başında pek çok saat geçirmişlerdi. Bir gün Bayan Wilkinson onun sesini merak edip denemesi için ısrar etti. Ona hoş bir bariton sesinin olduğunu söyledi ve ders vermeyi teklif etti. Philip başta her zamanki çekingenliğiyle bunu reddetti ama kadın ısrarcıydı, böylece her sabah kahvaltıdan sonra uygun bir zamanda ona bir saat ders verdi. Doğal bir öğretmenlik becerisi vardı, belli ki harika bir mürebbiyeydi. Bir yöntemi ve kesinliği vardı. Her ne kadar Fransızca aksanı onun ayrılmaz bir parçası olarak kalsa da bir şey öğretmeye başladığında, tavırlarındaki tüm o yumuşaklık kaybolup gidiyordu. Hiçbir saçmalığa müsamaha göstermiyordu. Sesi azıcık buyurganlaşıyor, dikkatsizliği içgüdüsel olarak bastırıp intizamsızlığı düzeltiyordu. Ne yaptığını çok iyi biliyordu ve Philip’e kuralları öğretip alıştırmalar yaptırdı.</p>

  <p>Ders bitince hiç zorlanmadan baştan çıkaran gülümsemesini takınıyor, sesi tekrar yumuşak ve tatlı bir ton kazanıyor, ama Philip öğrencilik halinden, onun eğitmen kimliğinden rahatça sıyrılabildiği kadar kolay çıkamıyordu; bu durum, kadının öykülerinin onun içinde uyandırdıklarıyla çatışıyordu. Ona daha zor bakabiliyordu. Bayan Wilkinson’ı akşamları, sabahları olduğundan daha fazla seviyordu. Sabahları yüzü daha çizgi çizgi, ensesinin derisi birazcık daha pürüzlüydü. Keşke onu örtse diye düşünüyordu ama o sıralar hava çok sıcaktı ve kadın dekolte bluzlar giyiyordu. Beyaz rengi çok seviyordu; sabahları ona beyaz yakışmıyordu. Geceleri genelde çok çekici görünüyor, neredeyse bir tuvalete benzeyen bir elbise giyiyor ve boynuna lal taşından bir gerdanlık takıyordu; göğsünü ve dirseklerini saran dantel ona hoş bir yumuşaklık katıyordu, sürdüğü koku da (Blackstable’da kimse <i>eau-de-Cologne</i>’dan başka bir şey kullanmazdı ki bunu da ya pazar günleri ya da baş ağrısından mustarip olduklarında sürerlerdi) dikkat çekici ve egzotikti. Böyle zamanlarda gerçekten çok genç görünüyordu.</p>

  <p>Philip onun yaşına çok kafa patlatmıştı. Yirmi ile on yediyi toplamış, bunları tatmin edici bir toplama ulaştıramamıştı. Louisa Yenge’ye birkaç kez neden Bayan Wilkinson’ın otuz yedi yaşında olduğunu düşündüğünü sormuştu: Otuzdan fazla göstermiyordu ve herkes yabancıların İngiliz kadınlardan daha hızlı yaşlandığını bilirdi; Bayan Wilkinson, neredeyse bir yabancı sayılabilecek kadar uzun süre yurtdışında yaşamıştı. Şahsen onun yirmi altıdan fazla olduğunu düşünmüyordu.</p>

  <p>“Bundan daha büyük,” dedi Louisa Yenge.</p>

  <p>Philip, Carey’lerin ifadelerinin doğruluğuna inanmıyordu. Hepsinin farklı biçimde hatırladığı tek şey, Bayan Wilkinson’ı Lincolnshire’da son gördüklerinde saçını toplamadığıydı. Eh, o zaman pekâlâ on iki yaşında olabilirdi: Bu çok uzun zaman önceydi ve Papaz daima güvenilmez biriydi. Bunun yirmi yıl önce olduğunu söylediler ama insanlar yuvarlak rakamlar kullanırdı ve bu pekâlâ on sekiz, hatta on yedi yıl önce olabilirdi. On yedi ile on iki sadece yirmi dokuz ederdi ve dur bakalım, buna o kadar da yaşlı denemezdi, değil mi? Antonius onun için dünyayı elinin tersiyle ittiğinde, Kleopatra kırk yedi yaşındaydı.</p>

  <p>Güzel bir yazdı. Günler sıcak ve bulutsuz geçiyordu; ama deniz yakın olduğundan sıcaklık katlanılamaz değildi; havada hoş bir zindelik vardı, bu yüzden ağustos güneşi insanı kavurup bunaltmıyordu. Bahçede bir çeşmenin aktığı bir süs havuzu vardı; içinde nilüferler açmıştı, yüzeyinde japonbalıkları güneşleniyordu. Philip ile Bayan Wilkinson akşam yemeğinden sonra oraya kilimler ve yastıklar götürür, yüksek bir gül çalısının gölgesinde çimenliğe uzanırlardı. Bütün öğleden sonra konuşup okurlardı. Papaz’ın evin içinde içilmesine izin vermediği sigaralarını orada tüttürürlerdi; Papaz sigara içmenin iğrenç bir alışkanlık olduğunu düşünür ve insanın bir alışkanlığın kölesi olmasının utanç verici bir durum olduğunu sık sık söylerdi. Kendisinin akşamüstü çayının kölesi olduğunu unutmuştu.</p>

  <p>Bir gün Bayan Wilkinson, Philip’e <i>La Vie de Bohème</i>’i<a class="dipnot2" href="../Text/dipnotlar.xhtml#a42" id="k42"><sup>[42]</sup></a>&nbsp;verdi. Papaz’ın çalışma odasındaki kitapları karıştırırken bunu tesadüfen bulmuştu. Bay Carey’nin istediği bir şeyle birlikte bir yığının içinde satın alınmıştı ve on yıl boyunca orada keşfedilmeden kalmıştı.</p>

  <p>Philip, Murger’in etkileyici, kötü yazılmış, tuhaf başyapıtını okumaya başlar başlamaz büyüsüne kapıldı. Ruhu, o güler yüzlü açlığın, pitoresk sefaletin, o çok romantik menfur aşkın, son derece dokunaklı sıradanlığın resmi karşısında neşeyle dans etti. Rodolphe ile Mimi, Musette ile Schaunard! Latin Mahallesi’nin gri sokaklarında dolaşıyor, kâh başlarını sokacak bir tavan arası bulup, kâh başka birine yerleşiyorlar, tuhaf Louis Philippe kostümleri içinde, gözyaşları ve gülümseyişleriyle, gamsız ve pervasız. Kim dayanabilir onlara? Ancak kitaba daha sağlıklı bir değerlendirmeyle tekrar döndüğünüzde zevklerinin ne iğrenç, zihinlerinin ne kaba olduğunu görebilirsiniz; o parlak olaylar dizisinde sanatçı ve insan olarak onların halis değersizliğini anlayabilirsiniz. Philip ise mest olmuştu.</p>

  <p>“Londra yerine Paris’e gitmeyi istemez misin?” diye sordu Bayan Wilkinson, onun hevesi karşısında gülümseyerek.</p>

  <p>“İstesem de artık çok geç,” diye cevapladı.</p>

  <p>Almanya’dan döndükten sonraki iki hafta boyunca, onunla amcası arasında geleceği hakkında pek çok konuşma geçmişti. Oxford’a gitmeyi katiyetle reddetmişti ve artık burs alabilme şansı kalmadığına göre, Bay Carey bile bunu karşılayamayacağını kabul etmişti. Tüm serveti sadece iki bin sterlindi, her ne kadar yüzde beşi ipoteğe yatırılmış olsa da bu faizle yaşayabilmesi mümkün değildi. Para artık biraz azalmıştı. Kendi hayatını kazanabilmesi için gereken hiçbir yere varamayacağı Oxford’daki üç yıl için, bir üniversitede geçinebileceği en düşük rakam olan yılda iki yüzü harcaması saçma olurdu. Doğrudan Londra’ya gitmek için sabırsızlanıyordu. Bayan Carey, bir centilmen için sadece dört mesleğin olduğunu düşünüyordu: Ordu, Donanma, Hukuk ve Kilise. Tıbbı da eklemişti çünkü kayınbiraderi bu mesleği yapmıştı, ama gençliğinde kimsenin bir doktoru centilmenden saymadığını da unutmamıştı. İlk iki meslek söz konusu olamazdı ve Philip, papaz olmama inadından dönmüyordu. Geriye sadece hukuk kalıyordu. Bölge doktoru, artık pek çok centilmenin mühendisliğe yöneldiğini söyledi ama Bayan Carey bu fikri anında reddetti.</p>

  <p>“Philip’in ticarete atıldığı düşüncesi hoşuma gitmiyor,” dedi.</p>

  <p>“Hayır, mutlaka bir mesleği olmalı,” diye cevapladı Papaz.</p>

  <p>“Neden onu da babası gibi doktor yapmıyoruz?”</p>

  <p>“Eminim, nefret ederim,” dedi Philip.</p>

  <p>Bayan Carey üzgün değildi. Oxford’a gitmeyeceğine göre Baro olanaksız görünüyordu, çünkü Carey’ler bu meslekte başarılı olması için yine de bir diplomaya ihtiyacı olduğunu düşünüyorlardı; nihayet bir avukatın yanında sözleşmeli hukuk danışmanı olabileceğini duydular. Merhum Henry Carey’nin mirasını Blackstable Papazı’yla birlikte idare eden, ailenin avukatı Albert Nixon’a mektup yazıp Philip’i alıp alamayacağını sordular. Bir iki gün sonra boş kadrosunun olmadığı ve bütün plana son derece karşı olduğu cevabı geldi; bu meslekte fazlasıyla insan çalışıyordu ve sermayesi ya da bağlantıları olmayan birinin büro şefi olmaktan başka pek şansı yoktu; bununla birlikte, Philip’e yetkili serbest muhasebeci olmasını önerdi. Ne Papaz’ın ne de karısının bunun ne olduğu konusunda bir fikri vardı ve Philip de yetkili serbest muhasebeci olan birini hiç duymamıştı; ama avukat gönderdiği bir başka mektupta modern işletmelerin gelişmekte olduğunu ve gittikçe artan sayıda şirketin, defterlerini inceleyip müşterilerinin mali kayıtlarını eski yöntemlerin yetersiz kaldığı biçimde bir düzene koyacak, muhasebeciler tarafından kurulan pek çok şirketin oluşmasına yol açtığını açıkladı. Bir Kraliyet İmtiyaznamesi birkaç yıl önce alınmıştı ve bu meslek her yıl daha saygın, kazançlı ve önemli hale geliyordu. Albert Nixon’ın çalıştığı yetkili serbest muhasebecilerin stajyer öğrenci için boş bir kadroları vardı, Philip’i üç yüz sterlinlik bir ücretle işe alabilirlerdi. Bunun yarısı, stajın süreceği beş yıl boyunca maaş olarak geri verilecekti. Bu olasılık pek heyecan verici görünmüyordu ama Philip bir şeye karar vermesi gerektiğini hissediyordu ve Londra’da yaşama düşüncesi, hissettiği azıcık tereddüde ağır basıyordu. Blackstable Papazı Bay Nixon’a mektup yazarak, bu mesleğin bir centilmene uygun olup olmadığını sordu; Bay Nixon da İmtiyazname’den bu yana özel okullara ya da bir üniversiteye gitmiş erkeklerin bu işe girdiğini bildiren bir cevap gönderdi; dahası şayet Philip işi sevmeyecek ve bir yıl sonra ayrılmak isteyecek olursa, Herbert Carter -muhasebecinin adı buydu- staj için ödediği paranın yarısını iade edecekti. Bu mesleğe karar verildi ve Philip’in eylülün on beşinde çalışmaya başlaması ayarlandı.</p>

  <p>“Önümde koca bir ay var,” dedi Philip.</p>

  <p>“Ardından sen özgürlüğe ben esarete gideceğiz,” diye karşılık verdi Bayan Wilkinson.</p>

  <p>Bayan Wilkinson’ın altı hafta tatili vardı ve Philip’ten bir iki gün önce Blackstable’dan ayrılacaktı.</p>

  <p>“Bir daha karşılaşır mıyız acaba?” dedi kadın.</p>

  <p>“Bilmem, neden olmasın?”</p>

  <p>“Ah, şöyle klişe konuşmasan. Daha önce böyle duygusuz birini görmedim.”</p>

  <p>Philip kızardı. Bayan Wilkinson’ın onun muhallebi çocuğu olduğunu düşünmesinden çekiniyordu: Ne de olsa genç bir kadındı, ara sıra gayet güzel oluyordu ve Philip yirmi yaşına yaklaşıyordu; sanat ve edebiyattan başka bir şeyden konuşmamaları saçmaydı. Onunla sevişebilmeliydi. Aşktan epey söz etmişlerdi. Rue Bréda’daki sanat öğrencisi olmuştu, sonra Paris’te uzun süre ailesiyle birlikte kaldığı şu ressam vardı: Onun için modellik yapmasını istemiş ve tekrar onun için modellik yapmamak için bahaneler uydurmak zorunda kalmasına yol açacak kadar şiddetli sevişmişti onunla. Bayan Wilkinson’ın bu türden ilgilere alışkın olduğu belliydi. Büyük hasır şapkasıyla şimdi çok hoş görünüyordu: O öğleden sonra hava çok sıcaktı, şimdiye kadarki en sıcak gündü ve ter damlacıkları üstdudağında bir çizgi oluşturmuştu. Fräulein Cäcilie ile Herr Sung’u hatırladı. Cäcilie’ye asla şehvetli hisler duymamıştı, fazlasıyla sıradan bir tipti; ama şimdi geriye bakınca, bu ilişki çok romantik göründü. Onun da eline romantizm fırsatı geçmişti. Bayan Wilkinson Fransız sayılırdı ve bu da olası bir maceraya renk katıyordu. Bunu geceleri yatağında veya kendi başına bahçede oturmuş kitap okurken düşündüğünde, içini ürperti kaplıyordu; ama Bayan Wilkinson’ı görünce pek bir heyecanı kalmıyordu.</p>

  <p>Her halükârda, kadının ona anlattıklarından sonra Philip onunla sevişecek olsa buna şaşırmaması gerekirdi. Hiç işaret vermemesinin onun tuhaflığından olduğunu düşündüğünü sanıyordu: Belki sadece Philip’in hayal gücüydü ama son birkaç günde bir iki kez kadının gözlerinde bir küçümseme emaresi gördüğünü sandı.</p>

  <p>“Keşke ne düşündüğünü bilebilsem,” dedi Bayan Wilkinson, gülümseyerek ona bakıp.</p>

  <p>“Size söylemeyeceğim,” diye cevapladı.</p>

  <p>Orada o an onu öpmeyi düşünüyordu. Kadının ondan bunu yapmasını bekleyip beklemediğini merak etti; ama herhangi bir ön hazırlık yapmadan bunu nasıl becereceğini de bilemiyordu. Kadın onun sadece deli olduğunu düşünürdü veya tokat atabilirdi; belki de gidip amcasına şikâyet ederdi. Herr Sung’un Fräulein Cäcilie ile ilişkisinin nasıl başladığını merak etti. Amcasına söyleyecek olursa kıyamet kopardı: Amcasını tanıyordu, o da gidip doktora ve Josiah Graves’e anlatırdı; Philip de tam bir aptal gibi görünürdü. Louisa Yenge, Bayan Wilkinson’ın en az otuz yedi yaşında olduğunu söyleyip duruyordu; nasıl bir alaya maruz kalabileceği düşüncesi tüylerini diken diken ediyordu; kadının annesi yaşında olduğunu söylerlerdi.</p>

  <p>“Keşke ne düşündüğünü sana söyletebilsem,” deyip gülümsedi Bayan Wilkinson.</p>

  <p>“Sizi düşünüyordum,” diye cevapladı cesurca.</p>

  <p>Her durumda, böyle diyerek bir suç işlemiş olmuyordu.</p>

  <p>“Ne düşünüyordun?”</p>

  <p>“Ah, işte şimdi çok şey bilmek istiyorsunuz.”</p>

  <p>“Seni yaramaz çocuk,” dedi Bayan Wilkinson.</p>

  <p>İşte yine yapmıştı! Ne zaman cesaretini toplayacak olsa, ona mürebbiyeliğini hatırlatacak bir şey söylüyordu. Onu memnun etmek için, şarkılarını çalışmadığı bir zamanda ona şakacıktan yaramaz çocuk demişti. Bu kez surat astı.</p>

  <p>“Keşke bana çocukmuşum gibi davranmasanız.”</p>

  <p>“Kızdın mı?”</p>

  <p>“Çok.”</p>

  <p>“Öyle yapmak istemedim.”</p>

  <p>Bayan Wilkinson elini uzattı, o da tuttu. Son zamanlarda birkaç kez, geceleri el sıkıştıklarında kadının hafifçe elini sıktığı hissine kapılmıştı ama bu kez buna şüphe yoktu.</p>

  <p>Şimdi ne söylemesi gerektiğini bilemedi. Sonunda macera şansı doğmuştu ve bunu değerlendirmemesi aptallık olurdu; ama birazcık sıradandı, daha büyüleyici olmasını beklerdi. Pek çok aşk tarifi okumuştu ve romancıların anlattığı bu duygu patlamalarından hiçbirini içinde hissetmiyordu; dalga dalga yayılan tutkuyla ayaklarının yerden kesildiğini hissetmiyordu; Bayan Wilkinson da ideal değildi: Sık sık kendi kendine güzel bir kızın büyük menekşe gözlerini ve mermer gibi pürüzsüz tenini, yüzünü onun dalgalı, gür, kumral saçlarına gömdüğünü hayal ederdi. Yüzünü Bayan Wilkinson’ın saçına gömdüğünü hayal edemiyordu, biraz yapışkan olması hep kafasına takılmıştı. Yine de gizli bir aşk macerası çok hoş olabilirdi ve zaferinin getireceği haklı gurur içini ürpertiyordu. Kadını baştan çıkarmayı borçluydu kendine. Bayan Wilkinson’ı öpmeyi kafasına koydu; ama o anda değil de akşamleyin, karanlıkta daha kolay olurdu, onu öptükten sonra da gerisi gelirdi. Kadını o akşam öpecekti. Bunu yapmaya yemin etti.</p>

  <p>Planını uyguladı. Akşam yemeğinden sonra, bahçede yürüyüşe çıkmayı teklif etti. Bayan Wilkinson kabul etti, yan yana gelinmeye başladılar. Philip çok gergindi. Neden olduğunu bilmiyordu ama sohbet doğru yönde ilerlemiyordu; yapılacak ilk şeyin kolunu onun beline dolamak olduğuna karar verdi; ama o önümüzdeki hafta düzenlenecek yelkenli yarışlarından söz ederken birdenbire kolunu beline dolayamazdı. Ustalıkla kadını bahçenin en karanlık kısımlarına yönlendirdi, ama oraya vardıklarında cesareti onu yarı yolda bıraktı. Bir banka oturdular, nihayet gereken fırsatı yakaladığına emindi ama Bayan Wilkinson burada kulağakaçanlar olduğunu söyleyip yürümekte ısrar etti. Bir kez daha bahçenin çevresini dolaştılar, Philip o banka tekrar varmadan önce her riski göze alıp harekete geçmeye kendi kendine söz verdi; ama evin önünden geçerken Bayan Carey’nin kapıda durduğunu gördüler.</p>

  <p>“Siz gençler içeri girseniz iyi olmaz mı? Eminim gece havası size yaramayacak.”</p>

  <p>“Belki de içeri girsek iyi ederiz,” dedi Philip. “Üşütmenizi istemem.”</p>

  <p>Rahatlayarak iç çekip söylemişti bu sözleri. O gece daha fazla bir girişimde bulunamazdı. Ama daha sonra, odasında yalnızken, kendi kendine çok kızdı. Tam bir aptaldı. Bayan Wilkinson’ın kendisini öpmesini beklediğinden emindi, yoksa bahçeye çıkmazdı. Hep sadece Fransız erkeklerinin kadınlara nasıl davranılması gerektiğini bildiğini söylüyordu. Philip Fransız romanları okumuştu. Bir Fransız erkeği olsaydı onu kollarına alıp tutkuyla ona hayran olduğunu söylerdi; dudaklarını onun <i>nuque</i>’üne bastırırdı. Fransız erkeklerinin hanımları neden hep <i>nuque</i>’ten öptüğünü bilmiyordu. Şahsen boynunda neyin bu kadar çekici olduğunu anlayamıyordu. Elbette bu tür şeyler yapmak Fransız erkekleri için çok daha kolaydı; lisan çok yardımcıydı; Philip, İngilizce tutkulu bir şeyler söylemenin kulağa biraz saçma geldiği duygusundan kurtulamıyordu. Bayan Wilkinson’ın meziyetlerinin kuşatmasına hiç kapılmamış olmayı diliyordu; ilk iki hafta çok keyifliydi, şimdiyse acınacak haldeydi; ama vazgeçmemeye kararlıydı, vazgeçecek olursa kendine saygısını kaybedeceğini biliyordu ve sonraki gece onu muhakkak öpeceği konusunda geri dönülmez biçimde kararını verdi.</p>

  <p>Ertesi gün uyandığında yağmur yağdığını gördü, ilk düşüncesi o akşam bahçeye çıkamayacakları oldu. Kahvaltıda keyfi yerindeydi. Bayan Wilkinson, başının ağrıdığını ve yataktan çıkmayacağını bildirmek üzere Mary’yi göndermişti. Çay vaktine dek aşağı inmedi, ortaya çıktığında ise sabahlığı üstündeydi ve yüzü solgundu; akşam yemeğine dek hayli toparlanmıştı ve yemek çok neşeli geçti. Duadan sonra doğruca yatağına gideceğini söyleyip Bayan Carey’yi öptü. Ardından Philip’e döndü.</p>

  <p>“Ah, Tanrım!” diye bağırdı. “Az kalsın seni de öpecektim.”</p>

  <p>“Neden öpmüyorsunuz?” dedi Philip.</p>

  <p>Kadın gülüp elini uzattı. Bariz biçimde onun elini sıktı.</p>

  <p>Sonraki gün gökte tek bir bulut yoktu, bahçe de yağmurdan sonra çok hoş ve taptazeydi. Philip yüzmek için plaja indi, eve dönünce de kallavi bir yemek yedi. Öğleden sonra papaz evinde bir tenis partisi vardı ve Bayan Wilkinson en iyi elbisesini giymişti. Nasıl giyinmesi gerektiğini kesinlikle biliyordu ve Philip onun, papaz yardımcısının karısıyla, doktorun evli kızının yanında nasıl şık göründüğünü düşünmeden edemedi. Kemerinde iki gül vardı. Çimenliğin kenarında bir bahçe sandalyesine oturmuş, kırmızı bir güneş şemsiyesi tutuyordu ve yüzüne vuran ışık ona çok yakışıyordu. Philip tenis severdi. İyi servis atardı ve sakarca koşarken fileye yakın oynardı: Yumru ayağına rağmen hızlıydı ve topu ıskalamasını sağlamak güçtü. Bütün setlerini kazandığı için halinden memnundu. Çay vakti Bayan Wilkinson’ın ayaklarının dibine uzandı, terlemiş ve nefes nefeseydi.</p>

  <p>“Flanel sana yakışıyor,” dedi kadın. “Bu akşamüstü çok hoş görünüyorsun.”</p>

  <p>Philip mutluluktan kızardı.</p>

  <p>“İltifatınıza dürüstlükle mukabele edebilirim. Tek kelimeyle büyüleyici görünüyorsunuz.”</p>

  <p>Bayan Wilkinson gülümseyip koyu renk gözleriyle ona uzun uzun baktı.</p>

  <p>Akşam yemeğinden sonra Philip onunla dışarı çıkmakta ısrar etti.</p>

  <p>“Bir gün için yeterince idman yapmadın mı?”</p>

  <p>“Bu gece bahçe çok güzel. Gökyüzü yıldız dolu.”</p>

  <p>Keyfi çok yerindeydi.</p>

  <p>“Bayan Carey’nin beni senin yüzünden azarladığını biliyor musun?” dedi Bayan Wilkinson, sebze bahçesinden geçerlerken. “Seninle flört etmemem gerektiğini söylüyor.”</p>

  <p>“Benimle flört mü ediyorsunuz? Fark etmedim.”</p>

  <p>“Sadece takılıyordu.”</p>

  <p>“Dün gece beni öpmeyi reddetmeniz kabalıktı.”</p>

  <p>“Sana bunu söylediğimde amcanın bana bakışını görseydin keşke!”</p>

  <p>“Size mâni olan tek şey bu muydu?”</p>

  <p>“İnsanları görgü şahidi olmadan öpmeyi tercih ederim.”</p>

  <p>“Şimdi hiç şahit yok.”</p>

  <p>Philip kolunu onun beline dolayıp dudaklarından öptü. Kadın sadece azıcık güldü, hiçbir geri çekilme girişiminde bulunmadı. Çok doğal gelmişti. Philip kendisiyle büyük gurur duydu. Yapacağını söylemişti ve yapmıştı. Dünyanın en kolay şeyiydi. Keşke daha önce yapmış olsaydı. Tekrar öptü.</p>

  <p>“Ah, yapmamalısın.”</p>

  <p>“Neden?”</p>

  <p>“Çünkü hoşuma gitti,” diyerek güldü kadın.</p>
</body>
</html>