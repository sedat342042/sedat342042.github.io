<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>113</h2>

  <p>Philip, ağustosun son haftasının başında “mıntıka”daki görevlerine başladı. Günde ortalama üç doğuma iştirak etmesi gerektiğinden işi çok ağırdı. Hasta bir süre önce hastaneden bir “kart” alıyordu ve vakti geldiğinde bu kart, genellikle küçük bir kız olan bir ulakla kapıcıya iletiliyor, o da bununla caddenin karşısında, Philip’in kaldığı eve gönderiliyordu. Evin kapı anahtarı verilmiş olan kapıcı, geceleri kendisi gelip Philip’i uyandırıyordu. O zamanlar karanlıkta kalkıp South Side’ın ıssız sokaklarında yürümenin gizemli bir tarafı vardı. Böyle saatlerde kartı getiren genellikle koca oluyordu. Daha önce birkaç çocuk yapılmışsa, çoğu zaman suratsız bir aldırmazlıkla meseleye yaklaşıyordu, ama yeni bir evlilikse gergin oluyor, ara sıra da endişesini dindirebilmek için kendini sarhoşluğa vuruyordu. Genellikle bir buçuk kilometre ya da daha fazlasını yürüyorlardı, bu sırada Philip’le ulak doğum sancısının detaylarını ve geçim durumunu konuşuyorlardı; Philip nehrin o tarafında yapılan çeşitli işlerle ilgili bilgi sahibi oldu. Bir arada bulunmak zorunda kaldığı insanlara güven verdi ve havasız bir odada büyük bir yatakta doğum sancısıyla yatan kadın işin yarısını üstlenirken, annesiyle ebe de Philip’le birbirleriyle konuşur gibi rahatlıkta konuşurdu. Geçen iki yılda içinde yaşadığı koşullar ona çok yoksul insanların hayatına dair birkaç şey öğretmişti ve bunları bildiğini görmek o insanları çok eğlendiriyordu; ayrıca kendilerinin küçük dalaverelerine kanmamasından etkileniyorlardı. Nazikti, eli hafifti ve sinirlerine hâkimdi. Onlarla bir fincan çay içmeyi çok görmemesi hoşlarına gidiyordu ve şafak sökmeye başlayıp da onlar hâlâ beklerken, ona bir dilim ekmekle et yağı sunuyorlardı; midesi hassas değildi, artık çoğu şeyi büyük bir iştahla yiyordu. Köhne bir caddenin çok pis bir köşesinde bulunan, ne ışık ne hava geçirecek şekilde birbirine yapışmış haldeki evler sefildi; ama kurtyenikli zeminleri ve akıtan damlarıyla her ne kadar viran görünse de diğer evlerin, beklenmedik bir şekilde azametli bir havası vardı: Bunların içinde zarafetle oyulmuş meşe tırabzanlar ve ahşap kaplaması hâlâ üstünde duran duvarlar bulurdunuz. Bunlar tıka basa doluydu. Her odada bir aile kalıyordu ve gün içinde sürekli bahçede oynayan çocukların gürültüsü duyuluyordu. Eski duvarlar haşaratın ıslah yeriydi; hava o kadar ağırdı ki sık sık midesi bulanan Philip’in piposunu yakması gerekiyordu. Burada oturan insanlar kıt kanaat geçiniyordu. Bebekler istenmiyordu, erkekler onları asık suratlı bir öfkeyle, anneler çaresizlikle karşılıyordu; o beslenecek bir boğaz dahaydı, halihazırda orada olanlara ucu ucuna yetişiyorlardı. Philip sık sık çocuğun ölü doğması ya da hemencecik ölmesi dileğinin ayırdına varıyordu. Bir kadına ikiz doğurtmuştu (patavatsızlar için espri kaynağı) ve bunu ona söyleyince kadın uzun, tiz bir ıstırap feryadı koparmıştı. Annesi dosdoğru şunu deyivermişti:</p>

  <p>“Onları nasıl besleyecekler bilmiyorum.”</p>

  <p>“Belki Tanrı onları yanına almayı münasip görür,” dedi ebe.</p>

  <p>Philip, yan yana yatan minicik bir çift bebeğe bakan babanın yüzünü yakaladı; bu yüzde, onu ürperten gaddar bir somurtkanlık gördü. Orada toplanmış olan ailede, dünyaya istenmeden gelmiş bu zavallı cevherlere karşı iğrenç bir hınç hissetti; kararlı bir şekilde konuşmazsa bir “kaza”nın meydana gelebileceğine dair şüpheye düştü. Kazalar sık olurdu; anneler bebeklerinin “üstüne yatıverirdi” ve beslenme hataları belki de daima dikkatsizlik sonucu değildi.</p>

  <p>“Her gün geleceğim,” dedi. “Sizi uyarıyorum, şayet başlarına bir şey gelecek olursa soruşturma açılacaktır.”</p>

  <p>Baba cevap vermedi, ama Philip’e sert sert baktı. Cinayet ruhunda vardı.</p>

  <p>“Küçük kalplerine nazar değmesin,” dedi büyükanne, “başlarına ne gelebilir ki?”</p>

  <p>Hastane uygulamalarının üzerinde durduğu en kısa süre olan on gün boyunca anneleri yatakta tutmak çok büyük bir zorluktu. Aileyi çekip çevirmek zordu, kimse para almadan çocuklara bakmazdı ve baba işten eve yorgun ve aç geldiğinde yemeği hazır olmadığı için söylenip dururdu. Philip yoksulların birbirine yardım ettiğini duymuştu, ama kadınlardan sık sık temizlik yapmak ve çocukların yemeğini hazırlamak için kimsenin para almadan çalışmadığı şikâyetini duymuştu, onların da verecek parası yoktu. Kadınları konuşurken dinleyerek ve çoğu zaman dile getirilmeyenlerden tesadüfen anladıklarıyla Philip yoksullar ile onların üstünde yer alan sınıflar arasında ne kadar az ortak nokta olduğunu öğrendi. Kendilerinden daha iyi durumda olanları kıskanmıyorlardı, çünkü hayat fazlasıyla çeşit çeşitti ve orta sınıfin varlığını münasip ve değişmez kılan bir konfor idealleri vardı; dahası onlara belli bir küçümsemeyle bakıyorlardı, çünkü yumuşaktılar ve elleriyle çalışmaları gerekmiyordu. Mağrur olanlar sadece rahat bırakılmak istiyordu ama çoğunluk, hali vakti yerindekileri sömürülmesi gereken insanlar olarak görüyordu; hayırseverlerin emirlerine amade sundukları böylesi avantajları elde edebilmek için ne söylenmesi gerektiğini biliyorlardı ve kendinden üstün olanların ahmak, kendilerinin ise cin gibi oluşu nedeniyle onlara sunulan bu iyilikleri bir hak olarak kabul ediyorlardı. Papaz yardımcısına küçümser bir kayıtsızlıkla katlanıyorlardı ama bölge kilise görevlisi keskin nefretlerini biliyordu. “Müsaadenizle” ya da “izninizle,” “bronşitlerim beni gripten öldürecek kadar azdı” falan deyip gelip pencerenizi açıverir; köşelerde burnunu karıştırır ve mekânın pis olduğunu söylemese de tam o anda bunu düşündüğünü; “bir ’izmetçileri falan olsa iyi de dört çocukla, yemek yapmak, giysileri tamir edip yıkamakla uğraşırken ona nasıl yer açacaklar bilmem” diye aklından geçirdiğini gayet iyi anlayabilirdiniz.</p>

  <p>Philip, bu insanlara göre hayatın en büyük trajedisinin ayrılık ya da ölüm -ki bunlar doğaldı ve gözyaşlarıyla dindirilebilirdi- değil de, iş kaybı olduğunu fark etti. Karısının loğusalığının üçüncü gününde bir adamın bir öğleden sonra eve geldiğini ve ona işten çıkarıldığını söylediğini görmüştü; bir yapı ustasıydı ve o sıralarda işler kesattı; bu gerçeği belirtip yemeğinin başına oturmuştu.</p>

  <p>“Ah, Jim,” demişti kadın.</p>

  <p>Adam bir tavada onun gelmesine yakın pişirilmiş karman çorman bir şeyi duyarsızca yemeye koyuldu; gözlerini tabağına dikmişti; karısı iki üç kez biraz ürkek bakışlarla ona baktı, ardından sessizce ağlamaya başladı. Yapı ustası sert, güneşten yanıp kırışmış suratı ve alnında uzun, beyaz bir yara izi bulunan ufak tefek, kaba bir adamdı; büyük, geniş elleri vardı. O anda kendini yemeye zorlama çabasından vazgeçmiş gibi tabağını bir yana itti ve sabit bakışlarını pencereden dışarı çevirdi. Oda evin en üst katında, arka tarafındaydı ve kasvetli bulutlardan başka hiçbir şey görünmüyordu. Bu sessizlikte çok ağır bir çaresizlik vardı. Philip söylenecek hiçbir şey olmadığını, oradan ancak gidebileceğini hissetti; gecenin büyük kısmında ayakta olduğu için yorgun argın yürüyüp çıkarken, kalbi dünyanın zalimliğine karşı öfkeyle dopdoluydu. İş aramanın çaresizliğine aşinaydı, bu perişanlığa katlanmanın açlıktan daha zor olduğunu biliyordu. Tanrı’ya inanmadığı için şükretti, çünkü o zaman böylesi bir durum katlanılamaz olurdu; insan var olmaya ancak anlamsızlığı için razı gelebilirdi.</p>

  <p>Philip’e göre, zamanlarını daha yoksul kesimlere yardım etmekle harcayanlar hata ediyordu çünkü kendileri maruz kalsa rahatsızlık verecek şeylere, alışkın olanların hiçbir zarar görmediğini düşünmeden deva arıyorlardı. Yoksullar büyük, havadar odalar istemiyordu; soğuktan mustariptiler, gıdaları besleyici değildi ve kan dolaşımları kötüydü; geniş alan üşümelerine yol açardı, üstelik olabildiğince az kömür yakmak istiyorlardı; tek odada birkaç kişi uyumanın hiçbir zorluğu yoktu, böyle olmasını tercih ediyorlardı; doğdukları andan öldükleri ana dek bir an yalnız kalmıyorlardı, yalnızlık onlara ağır geliyordu; içinde yaşadıkları karmaşa hoşlarına gidiyordu ve çevrelerindeki daimi gürültü fark edilmeksizin kulaklarına değip geçiyordu. Sürekli banyo yapma ihtiyacı hissetmiyorlardı ve Philip sık sık onların, hastaneye girerken yüzlerine vurulan bu gereklilikten öfkeyle söz ettiklerini duymuştu: Bu hem hakaretti hem de rahatsız ediciydi. En çok rahat bırakılmak istiyorlardı; o zaman eğer erkeğin düzenli bir işi varsa hayat gayet rahattı, üstelik zevkli tarafları da yok değildi: Dedikodu yapacak bol bol zaman vardı, günlük çalışmanın ardından bir bardak bira içmek çok iyiydi, sokaklar daimi bir eğlence kaynağıydı, okumak istiyorsanız <i>Reynold’s</i> ya da <i>The News of the World</i> vardı; “ama orada zamanın nasıl aktığını anlayamazdınız, doğru ve gerçekti bu, bir kızsanız okumanız zordu ama işlerle o kadar meşgul olurdunuz ki zaten gazete okumaya zaman kalmazdı.”</p>

  <p>Doğumdan sonra üç kez ziyaret etmek genel uygulamaydı ve Philip bir pazar günü yemek saatinde bir hastayı görmeye gitti. Kadın ilk kez ayağa kalkmıştı.</p>

  <p>“Yatakta daha fazla kalamadım, gerçekten yapamadım. Tembellik bana göre değil, bütün gün orada olup da hiçbir şey yapmamak beni huzursuz ediyor, bu yüzden ‘Erb’e dedim ki kalkıp yemeğini pişireyim.”</p>

  <p>‘Erb çatalıyla bıçağını çoktan eline almış halde masada oturuyordu. Geniş bir yüzü ve mavi gözleri olan genç bir adamdı. İyi kazanıyordu, görüldüğü kadarıyla çiftin rahatı yerindeydi. Evleneli henüz birkaç ay olmuştu ve ikisi de yatağın ayakucundaki beşiğinde yatan pembe oğlandan memnundu. Odayı bifteğin hoş kokusu doldurmuştu, Philip’in bakışları fırına döndü.</p>

  <p>“Ben de tam şimdi yemek koyuyordum,” dedi kadın.</p>

  <p>“Durma yap,” dedi Philip. “Ben sadece oğlana bir bakıp gideceğim.”</p>

  <p>Kocayla karısı Philip’in ifadesine güldüler, ‘Erb ayağa kalkıp Philip’le beşiğe gitti. Bebeğine gururla baktı.</p>

  <p>“Öyle pek bir sorunu var gibi görünmüyor, öyle değil mi?” dedi Philip.</p>

  <p>Şapkasını aldı, o sırada ‘Erb’in karısı biftek servisi yapıp masaya bir tabak bezelye koydu.</p>

  <p>“Akşam yemeğiniz güzelmiş,” diyerek gülümsedi Philip.</p>

  <p>“Sadece pazar günleri evde, onun için özel bir şey yapmak istedim, işteyken evini özlesin diye.”</p>

  <p>“Kendinizi oturup bizimle yemek yemeyecek kadar üstün görüyorsunuzdur zannımca?” dedi ‘Erb.</p>

  <p>“Ah, ‘Erb,” dedi karısı, hayrete düşmüş bir ses tonuyla.</p>

  <p>“Davet ederseniz görmem,” diye cevapladı Philip, sevimli gülümsemesiyle.</p>

  <p>“İşte ben buna samimiyet derim; alınmayacağını biliyordum Polly. Bir tabak daha getiriver, canım.”</p>

  <p>Polly heyecanlandı ve ‘Erb’e karşı sürekli ihtiyatlı olmak gerektiğini, kafasındaki bir sonraki fikrin ne olacağının asla belli olmadığını düşündü; ama bir tabak getirip onu önlüğüyle hızlıca sildi, ardından en iyi sofra takımlarının en iyi giysileri arasında durduğu çekmeceli dolaptan yeni bir bıçakla çatal çıkardı. Sofrada bir sürahi bira vardı, ‘Erb Philip’e bir bardak doldurdu. Ona bifteğin en büyük parçasını vermek istedi ama Philip eşit paylaşmalarında ısrar etti. Yere kadar uzanan iki penceresiyle güneşli bir odaydı; bir zamanlar asortik olmasa da saygın sayılabilecek bir evin oturma odasıydı: Elli yıl önce, hali vakti yerinde bir tüccar ya da emekli maaşı olan bir memur burada kalmış olabilirdi. ‘Erb evlenmeden önce futbolcuydu, duvarda saçları düzgünce yapıştırılmış, kaptanın ortada elinde bir kupayla gururla oturduğu, kendinden emin tavırları olan çeşitli takımların fotoğrafları vardı. Başka refah işaretleri de bulunuyordu: ‘Erb’le karısını pazar kıyafetleri içinde gösteren fotoğraflar; şöminenin üstünde küçük bir taşa yapıştırılmış, özenle düzenlenmiş deniz kabukları; gotik harflerle her iki tarafında “Southend hediyesi” yazan, üstünde bir iskeleyi ve geçit törenini gösteren resimler bulunan kupalar. ‘Erb tuhaf bir tipti; sendika mensubu değildi ve onu üye olmaya zorlayan sendikanın çabalarından öfkeyle söz ediyordu. Sendika onun işine yaramazdı, iş bulmakta hiç sıkıntı çekmemişti ve elinden iş gelen, kendini ya da karşısına çıkan işleri abartmayan herkese iyi ücretler ödeniyordu. Polly ürkekti. Onun yerinde olsaydı sendikaya üye olurdu, son kez grev olduğunda ‘Erb her dışarı çıktığında onu ambulansla getirmelerini beklemişti. Philip’e döndü.</p>

  <p>“İnatçının teki, hiçbir şeye aldırmıyor.”</p>

  <p>“Eh, ne diyebilirim ki özgür bir ülkedeyiz, zorla kabul ettiremem.”</p>

  <p>“Özgür ülkedeyiz demenin faydası yok,” dedi Polly, “fırsatını bulsalar kafanı ezmekten alıkoymuyor bu onları.”</p>

  <p>Yemek bitince Philip kesesini ‘Erb’e uzattı, pipolarını yaktılar; ardından, odasında onu bir “çağrı” bekliyor olabileceğinden kalktı ve tokalaştı. Yemeklerini paylaşmasından memnun olduklarını görebiliyordu, kendisinin de büyük keyif aldığını anlamışlardı.</p>

  <p>“Pekâlâ, hoşça kalın bayım,” dedi ‘Erb, “ve dilerim benim hanım bir dahaki sefere kendini rezil ettiğinde sizin kadar iyi bir doktora denk geliriz.”</p>

  <p>“Hadi ordan ‘Erb,” diyerek terslendi Polly. “Bir dahaki seferin olacağını da nereden biliyorsun?”</p>
</body>
</html>