<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>97</h2>

  <p>Ertesi sabah Philip irkilerek uyandı, geç kaldığının farkındaydı ve saatine bakınca dokuz olduğunu gördü. Hemen yataktan fırladı, tıraş olmak için mutfakta biraz su ısıtmaya gitti. Mildred’dan hiçbir iz yoktu, önceki gece yemek için kullandığı şeyler de lavaboda kirli duruyordu. Kapısını çaldı.</p>

  <p>“Uyan Mildred. Çok geç olmuş.”</p>

  <p>Kapıyı ikinci kez daha gürültülü çalmasına rağmen Mildred cevap vermedi, Philip de onun surat astığı sonucuna vardı. Buna takılamayacak kadar büyük bir telaş içindeydi. Kaynaması için ocağa biraz su koydu, kendini banyoya attı; banyosu aslında hep soğuğu kırsın diye bir gece önceden doldurulurdu. Üstünü giyerken Mildred kahvaltısını hazırlayıp oturma odasına koyar diye tahmin etti. Sinirli olduğu birkaç seferde böyle yapmıştı. Ama Philip onun hareket ettiğine dair hiçbir ses işitmedi ve eğer bir şey yiyecekse bunu kendisinin hazırlaması gerektiğini fark etti. Uyuyakaldığı bir sabahta Mildred’ın ona böyle bir numara çekmesine siniri bozuldu. Hazır olduğunda hâlâ Mildred’dan hiçbir iz yoktu ama onun odasında dolandığını duydu. Belli ki kalkıyordu. Kendine biraz çay yaptı, birkaç dilim ekmek kesip yağ sürdü ve botlarını giyerken bunları yedi; ardından merdivenlerden koşarak indi, sokak boyunca ilerleyip tramvayını yakalayabilmek için anacaddeye fırladı. Afişlerde savaş haberlerini görebilmek için bakışları gazete bayilerini tararken, dün geceyi düşündü: Artık bitip gitmişti ve o da buna kafa yordu, olayın ne denli çirkin olduğunu düşünmeden edemiyordu; gülünç duruma düştüğünü tahmin ediyordu, ama hislerinin efendisi değildi; o sırada bu hisler çok bunaltıcı gelmişti. Mildred’a öfkeliydi, çünkü onu bu gülünç duruma sokmuştu, ardından onun patlamasını ve kullandığı müstehcen dili düşününce yeniden hayretler içinde kaldı. Onun son alayını hatırlayınca kızarmasına mâni olamadı; ama kibirle omuz silkti. Arkadaşları ona kızdığında, sakatlığıyla alay etmeyi ihmal etmediklerini uzun zaman önce öğrenmişti. Hastanede, okulda olduğu gibi önünde yapmasalar da onun yürüyüşünü taklit eden adamlar görmüştü ama bunu sadece onun görmediğini düşündükleri zamanlarda yapıyorlardı. Artık bunu kasti bir kabalıktan ziyade insanoğlunun doğası gereği taklitçi bir hayvan ve insanları güldürmenin kolay bir yolu olması dolayısıyla yaptıklarını biliyordu: Bunu biliyordu ama asla kabullenemiyordu.</p>

  <p>İşe koyulmaktan memnundu. İçeri girdiğinde koğuş hoş ve dostane göründü. Hemşire onu kısa, sistematik bir gülümsemeyle selamladı.</p>

  <p>“Çok geç kaldınız, Bay Carey.”</p>

  <p>“Dün gece ipin ucunu kaçırmışım.”</p>

  <p>“Öyle görünüyor.”</p>

  <p>“Teşekkürler.”</p>

  <p>Gülerek hastalarından ilkinin, tüberküloz ülseri olan bir oğlanın yanına gitti ve sargılarını açtı. Çocuk onu gördüğüne memnundu, Philip de yaraya temiz bir sargı yaparken onunla şakalaştı. Philip, hastaların gözdelerinden biriydi; onlara güler yüzle muamele ediyordu; üstelik onların canını yakmayan yumuşak, hassas elleri vardı: Pansumancılardan bazıları biraz sertti ve yöntemleri biraz pervasızdı. Kulüp odasında arkadaşlarıyla, çörek ve tereyağından ibaret basit öğle yemeğini bir fincan kakao ile yedi ve savaştan bahsettiler. Birtakım erkekler gidiyordu ama yetkililer titizlik gösteriyor ve hastane görevi olmayan herkesin gitmesine karşı çıkıyorlardı. Birileri, savaş devam edecek olursa bir süre sonra uzmanlığı olan herkesi memnuniyetle askere alacaklarını söylüyordu ama genel düşünce, bunun bir ay içinde biteceği yönündeydi. Mademki Roberts oradaydı, her şey çok kısa zamanda yoluna girecekti. Macalister da böyle düşünüyordu; Philip’e, şanslarını kollamaları ve barış ilan edilmeden hemen önce hisse satın almaları gerektiğini söylemişti. O zaman bir patlama yaşanacaktı, böylece hepsi biraz para yapabilirdi. Macalister’a fırsat çıktığında kendisine hisse alma talimatı vermişti. Yazın otuz sterlin kazanmış olmak iştahını kabartmıştı ve şimdi birkaç yüz kazanmak istiyordu.</p>

  <p>O günkü işlerini bitirip Kennington’a dönmek üzere bir tramvaya bindi. O akşam Mildred’ın nasıl davranacağını merak ediyordu. Muhtemelen surat asacağını ve sorularına cevap vermeyi reddedeceğini düşündükçe sıkıntı basıyordu. Yılın bu zamanı için sıcak bir akşamdı ve Güney Londra’nın şu gri caddelerinde bile şubat ayının rehaveti vardı; uzun kış aylarının ardından doğa tez canlılık ediyordu demek, şeyleri uykularından uyandırıyordu ve havada, ebedi etkinliklerine yeniden başlayan, bahar müjdecisi bir kıpırtı vardı. Pansiyonuna dönmek ona tatsız geldiğinden daha ileriye gitmek isterdi, üstelik hava almak istiyordu; ama çocuğu görme arzusu aniden içini cız ettirdi ve onun kendisine doğru neşeyle çığlık atarak emeklediğini düşününce kendi kendine gülümsedi. Eve varınca, otomatikman pencerelere bakıp da hiç ışık olmadığını görünce şaşırdı. Yukarı çıkıp kapıyı çaldı, ses veren olmadı. Mildred dışarı çıkınca anahtarı paspasın altına koyardı, şimdi de onu orada buldu. İçeri girip oturma odasına giderek bir kibrit çaktı. Bir şey olmuştu, bunun ne olduğunu hemen anlayamadı; gaz lambasını sonuna kadar açıp yaktı; ışık birden tüm odayı doldurunca etrafına baktı. Nefesi kesildi. Tüm mekân enkaza dönmüştü. İçindeki her şey kasten mahvedilmişti. Öfkeye kapılıp alelacele Mildred’ın odasına koştu. Karanlık ve boştu. Bir ışık getirince onun, kendisinin ve bebeğin her şeyini alıp götürdüğünü fark etti (eve girerken bebek arabasının her zamanki yerinde olmadığını görmüştü ama Mildred’ın bebeği dışarı çıkardığını sanmıştı); lavabodaki her şey kırılmıştı, bir bıçakla iki sandalyenin oturma yerleri çaprazlamasına kesilmişti, yastık yırtılıp açılmıştı, çarşaflarda ve yatak örtüsünde büyük yırtıklar vardı, ayna bir çekiçle kırılmışa benziyordu. Philip apışıp kaldı. Kendi odasına gitti, orada da her şey karman çormandı. El yüz yıkama lavabosuyla ibrik hurdahaş edilmişti, ayna paramparçaydı, çarşaf şeritler halinde kesilmişti. Mildred yastıkta elinin girebileceği bir kesik açmış ve kuştüylerini odanın her yanına saçmıştı. Battaniyeleri bir bıçakla delik deşik etmişti. Tuvalet masasında Philip’in annesinin fotoğrafları duruyordu, bunların çerçeveleri parçalanmış ve camları tuzla buz olmuştu. Philip küçük mutfağa gitti. Kırılabilecek her şey -bardaklar, puding kâseleri, tabak çanaklar- kırılmıştı.</p>

  <p>Philip’in nefesi kesildi. Mildred hiçbir mektup bırakmamıştı; öfkesini gösterecek bu enkazdan başka hiçbir şey yoktu ve eserini yaratırken yüzündeki katı ifadeyi gözünde canlandırabiliyordu. Oturma odasına dönüp etrafına baktı. O kadar hayrete düşmüştü ki artık öfke duymuyordu. Merakla mutfak bıçağına ve kömür çekicine baktı; Mildred onları masanın üstünde bırakmıştı. Ardından, şöminedeki kırılmış et bıçağı takıldı gözüne. Bunca zarar vermek Mildred’ın çok vaktini almış olmalıydı. Lawson’ın yaptığı portresi çaprazlama kesilip iğrenç biçimde yarılmıştı. Kendi resimleri küçük parçalara ayrılmıştı; Manet’nin <i>Olympia</i>'sıyla Ingres’nin <i>Büyük Odalık</i> resimlerinin, IV. Philip’in portresinin fotoğrafları kömür çekicinin kuvvetli darbeleriyle ezilmişti. Masa örtüsünde, perdelerde ve iki koltukta yırtıklar vardı. Hayli mahvolmuşlardı. Philip’in çalışma masası olarak kullandığı masanın önündeki duvarda, Cronshaw’un ona verdiği İran halısının küçük bir parçası duruyordu. Mildred ondan hep nefret etmişti.</p>

  <p>“Halı dediğin yerde durur,” derdi, “üstelik bu sadece iğrenç kokan pis bir şey.”</p>

  <p>Philip ona, bu halının büyük bir bilmecenin cevabını içerdiğini söyleyince deliye dönmüştü. Onun kendisiyle dalga geçtiğini sanmıştı. Bıçakla halıyı üç kez boydan boya kesmişti, bunu yapmak belli bir güç gerektirmiş olmalıydı, şimdiyse asılı durduğu yerde lime limeydi. Philip’in iki üç tane mavi ve beyaz tabağı vardı, bunların hiçbir kıymeti yoktu, ama onları teker teker çok ucuza almıştı ve böyle bir araya gelişleri hoşuna gidiyordu. Onlar da paramparça yere saçılmıştı. Kitaplarının sırtlarında uzun kesikler vardı, ciltsiz Fransızca olanların sayfalarını teker teker yırtma zahmetine girmişti. Söve pervazının üstündeki küçük süslemeler, parçalanmış halde şöminenin içine atılmıştı. Bir bıçakla ya da çekiçle harap edilebilecek her şey tahrip edilmişti.</p>

  <p>Philip’in eşyalarının tamamı satılsa otuz sterlin etmezdi, ama bunların çoğu eski dostlardı ve o da evcil bir mizaca sahip olduğundan kendisine ait olduğu için tüm bu öteberiye bağlıydı; küçük eviyle gurur duyuyordu ve bu kadar az parayla onu güzel ve karakteristik kılabilmeyi başarmıştı. O an umutsuzluk içinde çöktü. Kendi kendine, Mildred’ın nasıl bu kadar zalim olabildiğini sordu. Ani bir korku ayağa fırlayıp koridordaki giysilerinin bulunduğu dolaba gitmesine yol açtı. Dolabı açtı ve rahatlayarak derin bir iç çekti. Belli ki bunu unutmuştu, eşyalarının hiçbirine dokunulmamıştı.</p>

  <p>Oturma odasına döndü, karşısındaki manzaraya göz gezdirip ne yapması gerektiğini düşündü; ortalığı toparlamaya başlamaya mecali yoktu; ayrıca evde yiyecek bir şey de yoktu ve açtı. Dışarı çıkıp kendisine yiyecek bir şeyler aldı. Eve geldiğinde daha sakindi. Çocuğu düşününce hafif bir sızı duydu ve onun kendisini özleyip özlemediğini merak etti; başta özlerdi belki ama bir haftaya kalmaz unuturdu; Mildred’dan kurtulduğuna da şükrediyordu. Onu büyük bir öfkeyle değil, bunaltıcı bir sıkıntı duygusuyla düşündü.</p>

  <p>“Tanrı’dan dileğim, onu bir daha asla görmemek,” dedi yüksek sesle.</p>

  <p>Artık yapılacak tek şey pansiyondan çıkmaktı ve ertesi sabah bunu ev sahibine bildirmeye karar verdi. Verilen zararı telafi etmeye gücü yetmezdi, üstelik o kadar az parası kalmıştı ki daha ucuz bir pansiyon bulmalıydı. Buradan çıkmaktan memnun olacaktı. Masraflar onu endişelendiriyordu, bir de burada Mildred’ı hatırlayıp duracaktı. Philip sabırsızdı ve kafasındaki planı eyleme geçirmeden asla rahat edemezdi; böylece ertesi gün öğleden sonra, tahrip olmuş ya da olmamış tüm eşyası için üç sterlin teklif eden bir ikinci el eşya satıcısına gitti; iki gün sonra, daha yeni tıp öğrencisi olduğu zamanlarda oda kiraladığı, hastanenin karşısındaki eve taşındı. Ev sahibesi çok düzgün bir kadındı. Philip’e en üst katta, haftada altı şilin ödeyeceği bir oda kiraladı; burası küçük ve döküntü bir yerdi, evin arka bahçesine bakıyordu ama Philip’in artık giysilerinden ve bir kutu kitabından başka hiçbir şeyi yoktu ve bu kadar ucuza bir pansiyon bulabildiği için memnundu.</p>
</body>
</html>