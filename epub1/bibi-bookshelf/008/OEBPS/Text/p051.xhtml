<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>51</h2>

  <p>İki ay geçti.</p>

  <p>Bu konuların üstünde kara kara düşünen Philip’e göre, gerçek ressamların, yazarların, müzisyenlerin içinde onları işlerine tümüyle adanmaya iten, adeta kaçınılmaz biçimde onlar için hayatı sanat karşısında ikinci plana atan bir güç vardı. Hiç fark etmedikleri bir etkiye boyun eğip, sadece onları ele geçiren bir içgüdünün kuklaları haline geliyorlardı ve hayat parmaklarının arasından yaşanmadan kayıp gidiyordu. Ama Philip hayatın resmedilmekten ziyade yaşanmak için olduğunu hissediyor, onun çeşitli tecrübelerinin peşine düşmek istiyor ve her bir anda sunduğu bütün duyguları sıkıp çıkarmak istiyordu. Sonunda kesin bir adım atıp sonuçlarına katlanmak konusunda kararını verdi ve bu kararı verince de o adımı bir an önce atmak istedi. Neyse ki ertesi sabah Foinet’nin günüydü ve Philip ona açık açık sanat eğitimi almayı sürdürmesine değip değmeyeceğini sormaya karar verdi. Öğretmenin Fanny Price’a verdiği zalim tavsiyeyi hiç unutmamıştı. Yerinde bir tavsiye olmuştu bu. Philip, Fanny’yi kafasından tam olarak çıkarıp atamıyordu. Atölye onsuz tuhaf görünüyordu ve artık orada çalışan kadınlardan birinin bir hareketi ya da bir ses tonu Fanny’yi hatırlatınca, Philip aniden sıçrayıveriyordu: Artık varlığı ölüyken, sağlığında hiç olmadığı kadar hissediliyordu ve geceleri sık sık onu rüyasında görüp bir korku çığlığı atarak uyanıyordu. Fanny’nin büyük ihtimalle çektiği tüm o sıkıntıları düşünmek korkunçtu.</p>

  <p>Philip, Foinet’nin atölyeye geldiği günlerde Rue d’Odessa’daki küçük bir restoranda öğle yemeği yediğini biliyordu, bu yüzden ressamı kapının önünde bekleyebilmek için kendi yemeğini alelacele yedi. Philip kalabalık caddede aşağı yukarı yürüdü ve sonunda Mösyö Foinet’yi başını eğmiş, ona doğru yürürken gördü; Philip çok gergindi ama kendini onun yanına gitmeye zorladı.</p>

  <p><i>“Pardon, monsieur,</i> sizinle bir dakika konuşmak isterim.”</p>

  <p>Foinet ona şöyle bir baktı, tanıdı ama selamlama niyetiyle gülümsemedi.</p>

  <p>“Konuş,” dedi.</p>

  <p>“Burada, sizin gözetiminizde, neredeyse iki yıldır çalışıyorum. Sizce eğitimime devam etmeye değip değmeyeceğini bana açıkça söylemenizi rica edecektim.”</p>

  <p>Philip’in sesi azıcık titremişti. Foinet başını kaldırıp bakmadan yürümeye devam etti. Onun yüzünü izleyen Philip, söylediklerinin ardından orada hiçbir ifade göremedi.</p>

  <p>“Anlamadım.”</p>

  <p>“Çok yoksulum. Eğer hiçbir yeteneğim yoksa, bir an önce başka bir şey yapmalıyım.”</p>

  <p>“Yeteneğin olup olmadığını sen bilmiyor musun?”</p>

  <p>“Bütün arkadaşlarım yeteneği olduğunu biliyor, ama bazılarının hata yaptığını düşünüyorum.”</p>

  <p>Foinet’nin somurtuk ağzında bir gülümseme gölgesi belirdi ve sordu:</p>

  <p>“Yakında mı oturuyorsun?”</p>

  <p>Philip atölyesinin nerede olduğunu söyledi. Foinet arkasını döndü.</p>

  <p>“Hadi oraya gidelim. Bana işlerini gösterirsin.”</p>

  <p>“Şimdi mi?” diye bağırdı Philip.</p>

  <p>“Neden olmasın?”</p>

  <p>Philip’in söyleyecek hiçbir şeyi yoktu. Öğretmenin yanında sesini çıkarmadan yürüdü. Fena halde midesi bulanıyordu. Foinet’nin hemen gidip onun yaptıklarını görmek isteyebileceği hiç aklına gelmemişti; kendini hazırlayabilmek için başka bir gün gelmesinin veya kendisinin resimleri onun atölyesine getirmesinin sakıncası olup olmadığını sormaya niyetlendi. Endişeyle titriyordu. İçten içe, Foinet’nin resimlerine bakıp o nadir gülümsemesinin yüzünde belirmesini ve Philip’in elini sıkıp şöyle demesini ümit ediyordu: <i>“Pas mal.</i> Devam et, dostum. Yeteneğin var, gerçek bir yetenek.” Bu düşünceyle Philip’in kalbi pır pır etti. Ne büyük rahatlama, ne büyük neşe olurdu! Artık cesaretle devam edebilirdi; sonunda istediği yere varacaksa çok çalışmanın, yokluğun, hayal kırıklığının ne önemi vardı? Çok sıkı çalışmıştı, tüm bu çaba nafileyse çok korkunçtu. Daha sonra, Fanny Price’ın tam olarak bunu söylediğini duyduğunu dehşetle hatırladı. Eve vardılar, Philip’in içini korku kapladı. Cesaret edebilseydi, Foinet’ye çekip gitmesini söylerdi. Gerçeği bilmek istemiyordu. İçeri girdiler, geçerlerken <i>concierge</i> ona bir mektup verdi. Zarfa göz atınca, amcasının el yazısını tanıdı. Foinet merdivenlerden çıkarken onu takip etti. Philip’in aklına söyleyecek hiçbir şey gelmiyordu; Foinet sessizdi ve bu sessizlik sinirine dokunuyordu. Profesör oturdu; Philip de tek kelime etmeden onun önüne Salon’un reddettiği resmi koydu; Foinet başını salladı ama konuşmadı; ardından Philip ona yaptığı iki Ruth Chalice portresini, Moret’de yaptığı iki üç manzarayı ve pek çok eskizini gösterdi.</p>

  <p>“Hepsi bu,” dedi hemen ardından, asabi bir kahkaha atarak.</p>

  <p>Mösyö Foinet kendine bir sigara sarıp yaktı.</p>

  <p>“Şahsi servetin çok mu az?” diye sordu sonunda.</p>

  <p>“Çok az,” diye cevapladı Philip, birden kalbinin buz kestiğini hissetti. “Geçinmeye yetecek kadar değil.”</p>

  <p>“İnsanın geçim kaynağıyla ilgili sürekli bir endişe hissetmesinde bu kadar alçaltıcı bir şey yok. Paraya tenezzül etmeyen insanlara karşı küçümsemeden başka bir şey hissetmiyorum. Ya ikiyüzlüler ya da aptallar. Para, o olmaksızın diğer beşini tam anlamıyla kullanamadığın altıncı bir his gibi. Doğru düzgün bir gelir olmadan, hayatın sunduğu olasılıkların yarısı ortadan kalkıyor. Dikkat edilmesi gereken tek şey, kazandığın bir şiline karşılık bir şilinden fazlasını harcamamak. İnsanların, sanatçıyı en iyi teşvik eden şeyin yoksulluk olduğunu söylediklerini duyarsın. Onlar asla onun soğukluğunu tenlerinde hissetmemişlerdir. Yoksulluğun seni nasıl kötüleştirdiğini bilmezler. Seni bitmez tükenmez bir aşağılanmaya maruz bırakır, kanatlarını kesip atar, kanser gibi ruhunu kemirir. İnsan zenginlik değil, sadece onurunu korumaya, serbestçe çalışmaya, cömert, dürüst ve bağımsız olmaya yetecek kadar bir şey ister. İster yazsın ister resim yapsın, geçimini sanatından karşılayan tüm sanatçılara kalpten acıyorum.”</p>

  <p>Philip gösterdiği çeşitli işleri sakince kaldırdı.</p>

  <p>“Korkarım bu, benim pek şansım olmadığını düşündüğünüz anlamına geliyor.”</p>

  <p>Mösyö Foinet hafifçe omuz silkti.</p>

  <p>“Belli bir el becerin var. Çok çalışıp sebat ederek dikkatli, becerikli bir ressam olmaman için hiçbir neden yok. Senden daha kötü resim yapan yüzlerce kişi var, senin gibi resim yapan yüzlerce kişi de. Bana gösterdiklerinin hiçbirinde herhangi bir yetenek göremedim. Çalışkanlık ve zekâ gördüm. Orta karar bir ressamdan başka bir şey olamazsın asla.”</p>

  <p>Philip büyük bir soğukkanlılıkla cevap verebilmek için kendini zorladı.</p>

  <p>“Böyle büyük bir zahmete girdiğiniz için size çok minnettarım. Ne kadar teşekkür etsem az.”</p>

  <p>Mösyö Foinet ayağa kalkıp gitmeye yeltendi, ama fikrini değiştirdi ve durup elini Philip’in omzuna koydu.</p>

  <p>“Ama bana tavsiyemi soracak olursan, şöyle derim: Tüm cesaretini topla ve şansını başka bir şeyde dene. Çok zor gelse de sana şunu söylememe izin ver: Senin yaşındayken birinin bana bu tavsiyede bulunması ve benim de ona uymuş olmam için dünyada sahip olduğum her şeyi verirdim.”</p>

  <p>Philip hayretle ona baktı. Öğretmen dudaklarını gülümsemeye zorladı, ama gözlerinde hâlâ kasvet ve hüzün vardı.</p>

  <p>“İnsanın vasatlığını artık çok geç olduktan sonra keşfetmesi korkunç. Daha iyi huylar edinmesini sağlamıyor.”</p>

  <p>Son sözlerini söylerken küçük bir kahkaha attı ve hızlı hızlı yürüyerek odadan çıkıp gitti.</p>

  <p>Philip hiçbir şey hissetmeden, amcasından gelen mektubu eline aldı. El yazısını görünce endişelenmişti, çünkü ona yazan hep yengesi olurdu. Son üç aydır hastaydı, Philip İngiltere’ye gidip onu görmeyi teklif etmişti ama kadın, çalışmalarım aksatacağından korktuğu için bunu istememişti. Yengesi onun kendini sıkıntıya sokmasını istemiyordu; ağustosa kadar bekleyeceğini ve o zaman Philip’in gelip iki üç hafta papaz evinde kalmasını umduğunu söylemişti. Olur da durumu kötüleşirse haber verecekti, çünkü onu tekrar görmeden ölmek istemiyordu. Ona amcası yazdığına göre, yengesi kalemi tutamayacak kadar hasta demekti. Philip mektubu açtı. Şunlar yazıyordu:</p>

  <div class="m1"></div>

  <p><i>Sevgili Philip,</i></p>

  <p><i>Üzülerek bildiriyorum ki sevgili yengen bu sabah hayata gözlerini yumdu. Birdenbire ama gayet huzur içinde öldü. Durumu o kadar hızla kötüleşti ki sana haber verecek vaktimiz olmadı. Ölmeye tamamen hazırlıklıydı; kutlu bir dirilişe ve kutsal Tanrımız Hazreti İsa’nın ilahi rızasına teslim olmaya tam bir inançla son uykusuna yattı. Yengen senin cenazede olmanı isterdi, bu yüzden mümkün olduğunca çabuk gelebileceğine inanıyorum. Haliyle omuzlarıma büyük yük bindi ve çok bedbahtım. Benim adıma her şeyi senin halledeceğine güveniyorum.</i></p>

  <p class="sag"><i>Seni seven amcan,<br/>
  William Carey.</i></p>
</body>
</html>