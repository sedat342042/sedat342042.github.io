<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>30</h2>

  <p>Philip huzursuz, hoşnutsuzdu. Hayward’ın şiirsel kinayeleri hayal gücünü sıkıntıya sokuyor, ruhu romantizm hasreti çekiyordu. En azından o kendine böyle söylüyordu.</p>

  <p>Daha sonra, Frau Erlin’in evinde Philip’in cinsellik konusuyla meşguliyetini artıran bir olay gerçekleşti. Tepelerin arasındaki yürüyüşlerinde iki üç kez kendi kendine dolaşan Fräulein Cäcilie’ye rast gelmişti. Onu eğilerek selamlayıp geçmiş, birkaç metre ileride de Çinli adamı görmüştü. Bu hiç kafasına takılmamıştı; ama bir akşam karanlığın çoktan çöktüğü bir vakitte eve dönerken, birbirine çok yakın yürüyen iki kişinin yanından geçti. Ayak seslerini duyunca hemen ayrıldılar ve her ne kadar karanlıkta çok iyi görememiş olsa da onların Cäcilie ile Herr Sung olduğundan neredeyse emindi. Hızlıca ayrılma hareketlerinden de kol kola yürüdükleri anlaşılıyordu. Philip’in kafası karıştı ve şaşırdı. Fräulein Cäcilie’ye daha önce pek dikkat etmemişti. Sıradan bir kızdı; kare biçimli bir yüzü ve ifadesiz hatları vardı. Uzun sarı saçlarını hâlâ ördüğüne göre, on altı yaşından fazla olamazdı. O akşam yemekte kızı merakla inceledi; kız ise son zamanlarda yemeklerde pek az konuşsa da Philip’e şöyle sordu:</p>

  <p>“Bugün nereye yürüyüşe gittiniz, Herr Carey?”</p>

  <p>“Ah, Königsstuhl’a doğru yürüdüm.”</p>

  <p>“Ben dışarı çıkmadım,” dedi sorulmadan. “Başım ağrıyordu.”</p>

  <p>Onun yanında oturan Çinli döndü.</p>

  <p>“Çok üzüldüm,” dedi. “Umarım şimdi daha iyisinizdir.”</p>

  <p>Fräulein Cäcilie’nin huzursuzlandığı belliydi çünkü yine Philip’le konuştu.</p>

  <p>“Yolda kimseye rastladınız mı?”</p>

  <p>Philip düpedüz yalan söylerken kıpkırmızı kesilmesine mâni olamadı.</p>

  <p>“Hayır. Kimseyi görmedim galiba.”</p>

  <p>Kızın gözlerinden rahatlamış bir bakışın geçtiğini tahmin etti.</p>

  <p>Yine de kısa süre sonra bu çiftin arasında bir şeyler olduğuna dair hiçbir şüphe kalmamış, Frau Profesör’ün evindeki diğer insanlar da onların karanlık köşelerde dolaştıklarını görmüştü. Masanın baş köşesinde oturan yaşlı hanımlar, artık bir skandal olan bu durumu tartışmaya başlamıştı. Frau Profesör öfkeli ve bıkkındı. Görmezden gelmek için büyük çaba harcıyordu. Kış kapıdaydı ve evi dolu tutmak, bu mevsimde yazın olduğu kadar kolay değildi. Herr Sung iyi bir müşteriydi: Zemin katta iki odası vardı ve her yemekte bir şişe Moselle şarabı içiyordu. Frau Profesör ondan şişesine üç mark alıyor, bundan iyi kâr ediyordu. Diğer konuklardan hiçbiri şarap içmiyordu, hatta bazısı bira bile içmiyordu. Güney Amerika’da şirketi olan ailesinin, annece bakımı için Frau Profesör’e iyi ücret ödediği Fräulein Cäcilie’yi de kaybetmek istemiyordu; kızın Berlin’de yaşayan amcasına mektup yazacak olursa, adamın hemen gelip onu götüreceğini biliyordu. Frau Profesör, sofrada ikisine de sert bakışlar atmakla yetiniyor, Çinli’ye karşı nezaketsiz olmaya cesaret edemese de Cäcilie’ye kaba davranmaktan belli bir tatmin sağlıyordu. Ama üç yaşlı hanım durumdan memnun değildi. İkisi duldu, diğer Flemenk hanım ise erkeksi görünümlü bir kız kurusuydu; konaklama için olası en düşük ücreti ödüyor, hayli sorun çıkarıyorlardı, ama kalıcı müşterilerdi ve bu yüzden onlara katlanmak gerekiyordu. Frau Profesör’e gidip bir şeyler yapılması gerektiğini söylediler; bu bir rezaletti ve evin saygınlığına zarar veriyordu. Frau Profesör inatçılığı, öfkeyi, gözyaşlarını denedi, ama üç yaşlı hanım onu bozguna uğrattı ve o da bir fazilet infialinin ani kibriyle tüm bunlara bir son vereceğini söyledi.</p>

  <p>Öğle yemeğinden sonra Cäcilie’yi yatak odasına götürüp onunla ciddi biçimde konuşmaya başladı; ama kız yüzsüz bir tavır takınarak onu hayrete düşürdü; canı nasıl isterse öyle davranacağını söyledi; Çinli adamla birlikte yürümeyi tercih ediyorsa, bunun neden kendisinden başka birini ilgilendireceğini anlamıyordu. Frau Profesör, amcasına mektup yazmakla tehdit etti.</p>

  <p>“O zaman Onkel Heinrich beni kış için Berlin’de bir ailenin yanına yerleştirecektir, bu da benim için çok daha güzel olur. Hem Herr Sung da Berlin’e gelir.”</p>

  <p>Frau Profesör ağlamaya başladı. Gözyaşları kaba, kırmızı, şişman yanaklardan aşağı süzüldü; Cäcilie de ona güldü.</p>

  <p>“Bu da kış boyunca üç odanın boş kalması anlamına gelir,” dedi.</p>

  <p>Ardından Frau Profesör başka bir plan denedi. Fräulein Cäcilie’nin yumuşak kalbine başvurdu: Nazik, duyarlı, hoşgörülüydü; ona çocuk gibi değil, yetişkin bir kadın gibi davranmaya başladı. Bunun çok kötü bir şey olmayabileceğini söyledi ama sarı teni, düz burnu ve o küçük domuzcuk gözleriyle bir Çinli’yle mi olacaktı! İşte meseleyi böylesi korkunç kılan buydu. Düşünmek bile insanın midesini bulandırıyordu.</p>

  <p><i>“Bitte, bitte,”</i><a class="dipnot2" href="../Text/dipnotlar.xhtml#a31" id="k31"><sup>[31]</sup></a>&nbsp;dedi Cäcilie hızlıca nefes alıp, “onun aleyhinde hiçbir şey duymak istemiyorum.”</p>

  <p>“İyi de ciddi misiniz?” dedi Frau Erlin, nefesi kesilerek.</p>

  <p>“Onu seviyorum. Onu seviyorum. Onu seviyorum.”</p>

  <p>“ <i>Gott im Himmel!”</i><a class="dipnot2" href="../Text/dipnotlar.xhtml#a32" id="k32"><sup>[32]</sup></a></p>

  <p>Frau Profesör, dehşete kapılmış bir hayretle ona baktı; bunun çocukça bir haylazlık ve masumca bir aptallıktan fazla bir şey olmadığını sanmıştı; ama kızın sesindeki tutku her şeyi ortaya koyuyordu. Cäcilie pırıl pırıl parlayan gözlerle bir an baktı ona, ardından omuz silkip odadan çıktı.</p>

  <p>Frau Erlin bu görüşmenin detaylarını kendine sakladı ve bir iki gün sonra masanın düzenini değiştirdi. Herr Sung’a onun oturduğu uca geçip geçemeyeceğini sordu ve o da her zamanki nezaketiyle bunu şevkle kabul etti. Cäcilie bu değişikliğe aldırmadı. Sanki aralarındaki ilişkinin bütün ev ahalisi tarafından keşfedilmesi onları daha utanmaz kılmıştı; birlikte çıktıkları yürüyüşleri artık gizlemiyor, her öğleden sonra gayet açık bir biçimde tepelerde dolaşmak üzere çıkıyorlardı. Haklarında söylenenlere aldırmadıkları belliydi. Sonunda Profesör Erlin bile suskunluğunu bozdu ve karısının Çinli’yle konuşmasında ısrar etti. Kadın bu kez onu bir köşeye çekip ikaz etti; kızın ismini lekeliyor, eve zarar veriyordu; bu davranışının ne kadar yanlış ve ahlaka mugayir olduğunu görmeliydi; ama gülümseyerek yapılan bir inkârla karşılaştı; Herr Sung onun neden bahsettiğini anlamıyordu, Fräulein Cäcilie’ye hiçbir ilgisi yoktu, onunla asla yürümüyordu; hepsi yanlıştı, her bir kelimesi.</p>

  <p><i>“Ach,</i> Herr Sung, bunları nasıl söyleyebilirsiniz? Sizi defalarca gördük.”</p>

  <p>“Hayır, yanılıyorsunuz. Bu doğru değil.”</p>

  <p>Adam, Frau Profesör’e sürekli gülümseyerek bakıyordu; öyle ki kadın onun küçük beyaz dişlerini bile görebiliyordu. Çok sakindi. Her şeyi inkâr etti. Nazik bir arsızlıkla reddetti. Sonunda Frau Profesör’ün gözü karardı ve kızın onu sevdiğini itiraf ettiğini söyledi. Adam etkilenmedi. Gülümsemeye devam etti.</p>

  <p>“Saçmalık! Saçmalık! Bunların hiçbiri doğru değil.”</p>

  <p>Kadın ondan hiçbir şey alamadı. Hava gittikçe kötüleşti; kar ve buzlanma oldu, sonra bunlar art arda gelen sıkıcı günler boyunca erirken yürümenin eğlencesi kalmadı. Bir akşam Philip Herr Profesör’le Almanca dersini yeni bitirip salonda biraz durmuş Frau Erlin’le konuşurken Anna heyecanla içeri girdi.</p>

  <p>“Anne, Cäcilie nerede?” dedi.</p>

  <p>“Odasındadır herhalde.”</p>

  <p>“Orada ışık yanmıyor.”</p>

  <p>Frau Profesör bir çığlık atıp kızına korkuyla baktı. Anna’nın kafasındaki düşünce şimşek gibi onunkine geçmişti.</p>

  <p>“Zili çal, Emil gelsin,” derken sesi çatladı.</p>

  <p>Emil, garsonluğun yanı sıra ev işinin çoğunu yapan kaba adamdı, içeri girdi.</p>

  <p>“Emil, Herr Sung’un odasına gidip kapıyı çalmadan içeri gir. içeride birisi varsa sobaya bakmaya geldiğini söylersin.”</p>

  <p>Emil’in duygusuz suratında hiçbir şaşkınlık belirtisi yoktu.</p>

  <p>Ağır ağır alt kata indi. Frau Profesör ile Anna kapıyı açık bırakıp dinlediler. Şimdi Emil’in tekrar yukarı çıktığını duyuyorlardı, ona seslendiler.</p>

  <p>“Odada kimse var mıydı?” diye sordu Frau Profesör.</p>

  <p>“Evet, Herr Sung vardı.”</p>

  <p>“Yalnız mıydı?”</p>

  <p>Hinlik dolu bir sırıtış, dudaklarını inceltti.</p>

  <p>“Hayır, Fräulein Cäcilie de oradaydı.”</p>

  <p>“Ah, rezalet,” diye bağırdı Frau Profesör.</p>

  <p>Şimdi adam kocaman gülümsüyordu.</p>

  <p>“Fräulein Cäcilie her akşam orada. Her seferinde saatler geçiriyor.”</p>

  <p>Frau Profesör sinirle ellerini ovuşturmaya başladı.</p>

  <p>“Ah, ne iğrenç! Peki neden bana söylemedin?”</p>

  <p>“Bu beni ilgilendirmez,” diye cevapladı adam, omuzlarını yavaşça silkip.</p>

  <p>“Sana iyi para verdiler herhalde. Defol. Git.”</p>

  <p>Adam sallana sallana kapıdan çıkıp gitti.</p>

  <p>“Buradan gitmeleri gerek anne,” dedi Anna.</p>

  <p>“Peki kirayı kim ödeyecek? Vergilerin de günü geliyor. Gitsinler demek senin için kolay. Onlar giderse ben faturaları ödeyemem.” Philip’e döndü, gözyaşları suratından süzülüyordu. <i>“Ach,</i> Herr Carey, duyduklarınızı kimseye söylemeyin. Eğer Fräulein Förster...” -bu Hollandalı kız kurusuydu- “eğer Fräulein Förster bunu öğrenirse hemen gider. Eğer hepsi giderse de evi kapatmamız gerekir. Açık tutma masrafını karşılayamam.”</p>

  <p>“Elbette, hiçbir şey söylemeyeceğim.”</p>

  <p>“O kız kalırsa, ben onunla konuşmam,” dedi Anna.</p>

  <p>O akşam yemekte Fräulein Cäcilie, her zamankinden daha kırmızı bir halde, yüzünde dik başlı bir ifadeyle tam vaktinde yerini aldı; ama Herr Sung görünmedi ve Philip bir süre onun bu sıkıntıdan kaçınabileceğim düşündü. Sonunda adam kocaman gülümseyerek geldi, küçük gözleri geciktiği için özür dilercesine fıldır fıldırdı. Her zamanki gibi Frau Profesör’e Moselle’sinden bir bardak vermek için ısrar etti ve bir bardak da Fräulein Förster’e ikram etti. Oda çok sıcaktı çünkü soba bütün gün yanmış, pencereler de belki hiç açılmamıştı. Emil etrafta aksayarak dolaşıp durdu ama nasılsa herkese hızlıca ve sırayla servis yapmayı becerebildi. Üç yaşlı hanım, belli ki tasvip etmeyerek, sessizce oturdular: Frau Profesör gözyaşlarını zar zor durdurabilmişti; kocası sessiz ve sıkıntılıydı. Sohbet cansızdı. Philip’e göre sık sık birlikte oturmak zorunda kaldığı bu grupta çok ürkütücü bir şeyler vardı; tavandan sarkan iki lambanın ışığı altında otururken, daha önce olduklarından farklı görünüyorlardı; kendini biraz tedirgin hissetti. Bir kez Cäcilie’nin bakışını yakaladı ve kızın ona nefretle, küçümseyerek baktığını düşündü. Oda boğucuydu. Çiftin arasındaki hayvani tutku diğer herkese sıkıntı veriyor gibiydi; Doğu’ya has bir fesatlık duygusu vardı; Çin buhurdanlarının baygın kokusu, saklı günahların gizemi, nefes alıp vermelerini güçleştirmişti sanki. Philip, alnındaki damarların atışını hissedebiliyordu. Hangi tuhaf duygunun zihnini dağıttığından emin değildi; bir şeyler onu son derece cezbediyor ama yine de reddediyor ve korkuyordu.</p>

  <p>Birkaç gün boyunca her şey böyle devam etti. Hepsinin onlarda hissettiği doğal olmayan tutku yüzünden hava usandırıcıydı ve küçük ev ahalisi grubunun sinirleri gittikçe gerilmiş gibiydi. Sadece Herr Sung bundan etkilenmeden kaldı; gülümsemesinde, cana yakınlığında ve nezaketinde önceye nazaran hiçbir azalma görülmedi: Bu tavrının, medeniyetin bir zaferi mi, yoksa Doğu tarafının bozguna uğramış Batı’ya yönelik bir küçümseme ifadesi mi olduğunu söylemek zordu. Cäcilie, gösterişçi ve alaycıydı. Sonunda Frau Profesör bile bu duruma daha fazla dayanamadı. Birdenbire panik onu ele geçirdi; çünkü Profesör Erlin artık herkese malum olan bir entrikanın olası sonuçlarını sert bir açıklıkla ortaya koymuştu ve kadın Heidelberg’deki iyi isminin ve evinin ününün gizli tutulamayacak bir skandalla lekelenmekte olduğunu gördü. Bir sebepten, belki de çıkarları gözünü kör ettiğinden, bu olasılık her nasılsa aklına hiç gelmemişti; şimdiyse şiddetli bir korkuyla kafası karmakarışık olmuş halde, kızı evden bir an önce kapı dışarı etmemek için kendini zor tutuyordu. Anna’nın sağduyusu sayesinde Berlin’deki amcaya, Cäcilie’nin buradan alınıp götürülmesini öneren dikkatli bir mektup yazıldı.</p>

  <p>Ama iki pansiyoneri kaybetmeyi aklına koymuş olan Frau Profesör, uzun zamandır engellediği hırçınlığın dizginlerini salıverme tatminini yaşamaktan kendini alamadı. Artık Cäcilie’ye ağzına geleni söyleyebilme özgürlüğüne sahipti.</p>

  <p>“Amcana, seni alıp götürmesi için mektup yazdım Cäcilie. Artık seni evimde tutamam.”</p>

  <p>Kızın suratının aniden bembeyaz kesildiğini fark edince, küçük yuvarlak gözleri parladı.</p>

  <p>“Utanmazsın sen. Utanmaz,” diye devam etti.</p>

  <p>Ona kötü sözler sarf etti.</p>

  <p>“Amcama ne söylediniz, Frau Profesör?” diye sordu kız, bir anda gösterişçi bağımsız tavrından çıkıvermişti.</p>

  <p>“Ah, kendisi söyler sana. Ondan yarın mektup gelir diye bekliyorum.”</p>

  <p>Ertesi gün, bu rezaleti daha fazla kişi öğrensin diye, akşam yemeği masasında Cäcilie’yi azarladı.</p>

  <p>“Amcandan mektup aldım Cäcilie. Bu gece eşyalarını toplayacaksın, yarın sabah seni trene bindireceğiz. Amcan seni Berlin’de, Merkez İstasyon’da bizzat karşılayacak.”</p>

  <p>“Peki, Frau Profesör.”</p>

  <p>Herr Sung, Frau Profesör’ün gözlerine bakarak gülümsedi, bu protestosuna rağmen ona bir bardak şarap doldurmakta ısrar etti. Frau Profesör yemeğini büyük bir iştahla yedi. Ama zaferini akılsızca kutlamıştı. Yatmaya gitmeden hemen önce hizmetçiyi çağırdı.</p>

  <p>“Emil, Fräulein Cäcilie’nin sandığı hazırsa onu bu akşam alt kata indirsen iyi olur. Hamal onu kahvaltıdan önce alacak.”</p>

  <p>Hizmetçi gitti, bir dakika sonra da geri geldi.</p>

  <p>“Fräulein Cäcilie odasında değil, çantası da gitmiş.”</p>

  <p>Frau Profesör bir çığlık koparıp alelacele koştu: Sandık yerdeydi, bağlanıp kilitlenmişti; ama hiç çanta yoktu, şapka ya da pelerin de yoktu. Tuvalet masası boştu. Frau Professör hızlı hızlı soluyarak aşağı, Çinli’nin odasına koşturdu; yirmi yıldır böyle hızlı hareket etmemişti, Emil arkasından seslenip düşmemek için dikkatli olmasını söyledi; kapıyı çalma zahmetine girmeden odaya daldı. Oda boştu. Valiz gitmişti, hâlâ açık olan bahçe kapısı onların nasıl kaçtığını gösteriyordu. Masadaki bir zarfta kaldıkları ayın ücreti ve ekstraların yaklaşık tutarı olan banknotlar vardı. Frau Profesör birden fazla hızlı hareket ettiği için inleyerek tüm ağırlığıyla bir koltuğa yığıldı. Hiç şüphe yoktu. Çift birlikte kaçmıştı. Emil olduğu yerde, heyecansız ve istifini bozmadan kaldı.</p>
</body>
</html>