<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>70</h2>

  <p>Philip pansiyonuna dönünce Norah’dan bir mektup bulmayı bekliyordu ama hiçbir şey yoktu; ertesi sabah da gelen bir şey olmadı. Bu sessizlik onu hem rahatsız etti hem de telaşa kapılmasına yol açtı. Geçen hazirandan bu yana, Londra’da olduğu tüm zaman boyunca birbirlerini her gün görmüşlerdi ve iki gün boyunca onu ziyaret etmemesi ya da yokluğuna bir neden sunmaması tuhaf görünmüş olmalıydı; tesadüfen Norah’nın onu Mildred’la birlikte görüp görmediğini merak etti. Onun kalbini kırdığı ya da onu mutsuz ettiği düşüncesine katlanamıyordu, öğleden sonra Norah’yı aramaya karar verdi. Onunla böylesi samimi bir ilişki kurmasına izin verdiği için neredeyse ona sitem edebilirdi. Bu süregiden düşünceler içini bezginlikle doldurdu.</p>

  <p>Vauxhall Bridge Road’da Mildred için bir evin ikinci katında iki oda buldu. Gürültülü bir yerdi, ama onun pencerelerinin altından akan trafiğin sesinden hoşlanacağını biliyordu.</p>

  <p>“Bütün gün kimsenin geçmediği ölü gibi bir sokaktan hiç hoşlanmam,” dedi. “Bana canlılık lazım.”</p>

  <p>Daha sonra Philip kendisini Vincent Meydanı’na gitmeye zorladı. Zili çaldığında, endişeden içini fenalık basmıştı. Norah’ya kötü davrandığına ilişkin rahatsız edici bir hisse kapılmıştı; sitem işitmekten çok korkuyordu; onun asabi bir mizacı olduğunu biliyordu ve hadise çıkmasından nefret ederdi; belki de en iyisi ona açık açık Mildred’ın ona döndüğünü ve kıza duyduğu aşkın her zamanki gibi çok güçlü olduğunu söylemekti; çok üzgündü ama artık Norah’ya verebileceği hiçbir şey yoktu. Ardından kadının kendisini sevdiği için kapılacağı hiddeti düşündü; bu daha önce de koltuklarını kabartmış, büyük minnet duymuştu ama artık korkunç geliyordu. Norah acı çekmeyi hak etmiyordu. Kadının onu nasıl karşılayacağını merak etti, merdivenlerden çıkarken her türlü davranma ihtimali kafasından geçti. Kapıyı çaldı. Betinin benzinin attığını hissetti, gerginliğini nasıl gizleyeceğini bilemiyordu.</p>

  <p>Norah gayretle yazmaya koyulmuştu, ama o girince ayağa sıçradı.</p>

  <p>“Ayak sesini tanıdım,” diye bağırdı. “Nerelerde saklanıyordun, seni yaramaz çocuk?”</p>

  <p>Neşeyle yanına yaklaşıp kollarını boynuna doladı. Onu gördüğüne çok mutluydu. Philip onu öptü, ardından ne yapacağını bilemediğinden canının fena halde çay istediğini söyledi. Norah su kaynasın diye demliği hemen ateşin üstüne koydu.</p>

  <p>“Aşırı yoğundum,” dedi Philip ikna edici olmayan bir sesle.</p>

  <p>Norah her zamanki neşeli tavrıyla konuşmaya başladı, daha önce çalışmadığı bir şirketin yeni bir roman için ödediği avanstan söz etti. Bunun için tam on beş gine almıştı.</p>

  <p>“Havadan gelen para. Ne yapacağımızı söyleyeyim sana: Küçük bir gezintiye çıkacağız. Hadi gidip Oxford’da bir gün geçirelim, ne dersin? Üniversiteyi görmeyi çok istiyorum.”</p>

  <p>Gözlerinde herhangi bir sitem gölgesi olup olmadığını görmek için ona baktı, ama bu gözler her zamanki gibi içten ve neşeliydi; kendisini gördüğüne çok mutlu olmuştu. Philip’in kalbi burkuldu. Bu zalim gerçeği ona söyleyemezdi. Norah ona biraz ekmek kızarttı, bunları küçük parçalar halinde kesti ve çocukmuş gibi ona verdi.</p>

  <p>“Canavarım doydu mu?” diye sordu.</p>

  <p>Philip gülümseyerek başını salladı; Norah onun için bir sigara yaktı. Ardından, yapmaktan çok hoşlandığı biçimde, gelip dizlerine oturdu. Çok hafifti. Büyük bir mutlulukla iç çekerek Philip’in kollarına yaslandı.</p>

  <p>“Bana güzel bir şeyler söyle,” diye mırıldandı.</p>

  <p>“Ne söyleyeyim?”</p>

  <p>“Hayal gücünü biraz zorlayıp, mesela benden çok hoşlandığını söyleyebilirsin.”</p>

  <p>“Öyle olduğunu biliyorsun.”</p>

  <p>O sırada bunu ona söylemeye dili varmadı. Her halükârda bugün onun canını sıkmamalıydı, belki mektup yazabilirdi. Bu daha kolay olurdu. Onun ağladığını düşünmeye katlanamıyordu. Norah onun kendisini öpmesini sağladı, Philip onu öperken Mildred’ı ve Mildred’ın solgun, ince dudaklarını düşündü. Orada olduğu zaman zarfında Mildred, tinsel bir varlık gibi, ama bir gölgeden daha somut halde aklından hiç çıkmadı; görüntü de dikkatini sürekli dağıtıyordu.</p>

  <p>“Bugün çok sessizsin,” dedi Norah.</p>

  <p>Onun bu gevezeliği aralarında hep şaka konusuydu, Philip cevapladı:</p>

  <p>“Bana hiç konuşma fırsatı vermedin, ben de konuşma alışkanlığımı kaybettim.”</p>

  <p>“Ama dinlemiyorsun da, kabalık bu.”</p>

  <p>Philip onun sırrını anlayıp anlamadığını merak ederek biraz kızardı; rahatsızlıkla bakışlarını kaçırdı. Bu öğleden sonra, kadının ağırlığı canını sıkıyordu ve ona dokunmak istemiyordu.</p>

  <p>“Ayaklarım uyuştu,” dedi.</p>

  <p>“Özür dilerim,” diye bağırdı Norah ayağa fırlayıp. “Centilmenlerin dizlerine oturma alışkanlığımdan kurtulamayacaksam, diyet yapsam iyi ederim.”</p>

  <p>Abartıyla ayağını yere vurarak odanın içinde gezindi. Daha sonra, Norah aynı pozisyonu yeniden almasın diye ateşin önünde dikildi. O konuşurken, Philip bu kadının on Mildred değerinde olduğunu düşündü; kendisini çok daha fazla eğlendiriyordu, sohbeti daha keyifliydi; daha akıllıydı ve çok daha iyi bir mizaca sahipti. îyi, cesur, dürüst bir küçük kadındı; Mildred’ın ise bu sıfatlardan hiçbirini hak etmediğini düşündü acıyla. Azıcık mantığı varsa Norah’dan ayrılmazdı, bu kadın onu Mildred’la olabileceğinden çok daha fazla mutlu ederdi: Ne de olsa Philip’i seviyordu, Mildred ise sadece onun yardımına minnettardı. Ama nihayetinde önemli olan sevilmekten ziyade sevmekti; o da bütün ruhuyla Mildred’ın hasretini çekiyordu. Norah’yla geçireceği bütün bir öğleden sonra yerine onunla on dakika birlikte olmayı tercih ederdi; Mildred’ın soğuk dudaklarından gelen bir öpücük, Norah’nın ona verebildiği her şeyden daha değerliydi.</p>

  <p>“Kendime mâni olamıyorum,” diye düşündü. “O içime işledi adeta.”</p>

  <p>Mildred’ın kalpsiz, kötü ve görgüsüz, aptal ve haris olması umurunda değildi, onu seviyordu. Diğeriyle mutlu olmaktansa onunla sefaleti tercih ederdi.</p>

  <p>Ayağa kalkınca Norah her zamanki alışkanlığıyla şöyle sordu:</p>

  <p>“Eee, yarın görüşüyoruz, değil mi?”</p>

  <p>“Evet,” diye cevapladı Philip.</p>

  <p>Gelemeyeceğini biliyordu çünkü Mildred’ın taşınmasına yardım edecekti, ama bunu söyleyecek cesareti yoktu. Bir telgraf göndermeye karar verdi. Mildred sabahleyin pansiyonu görmüş, odaları beğenmiş ve öğle yemeğinden sonra Philip onunla birlikte Highbury’ye gitmişti. Giysilerinin olduğu bir valizle kalacağı yere ev havası vermeye çalışırken kullandığı ıvır zıvır şeylerin, minderlerin, abajurların, fotoğraf çerçevelerinin olduğu bir bagajı daha vardı; ayrıca iki üç mukavva kutu daha vardı ki bunların hepsi dört tekerlekli bir arabanın üstüne bağlanabilirdi. Victoria Caddesi’nde yol alırlarken Philip, Norah’nın yanlarından geçme ihtimaline karşı arabada iyice arkasına yaslandı. Telgraf gönderecek fırsatı olmamıştı, bunu Vauxhall Bridge Road’daki postaneden de yapamazdı, çünkü o zaman Norah onun bu semtte ne yaptığını merak edebilirdi; üstelik oraya kadar gelebilmişken onun oturduğu hemen yandaki meydan tarafına neden gitmediğinin bahanesi olamazdı. Gidip onu yarım saatliğine görmesinin iyi olacağı konusunda kararını verdi; ama bu gereklilik canını sıktı: Norah’ya kızgındı çünkü kendisini kaba ve küçültücü çözümlere mecbur bırakıyordu. Ama Mildred’la olmaktan mutluydu. Onun eşyalarını boşaltmasına yardım etmek hoşuna gitti; Mildred’ı kendisinin bulduğu ve ücretini ödediği pansiyona yerleştirmek, büyüleyici bir sahiplik duygusu hissetmesine yol açtı. Onun kendisini fazla zorlamasına izin vermeyecekti. Onun için bir şeyler yapmak zevkti ve Mildred da etrafta bir şeyi onun için yapmaya çok hevesli birileri varken o şeyi yapmaya hiç zahmet etmezdi. Philip giysilerini valizden çıkarıp yerlerine yerleştirdi. Mildred tekrar dışarı çıkmayı teklif etmemişti bu yüzden onun terliklerini getirip çizmelerini çıkardı. Hizmetçi görevi görmek onu çok mutlu etti.</p>

  <p>Philip diz çökmüş çizmelerinin düğmelerini açarken, “Beni gerçekten şımartıyorsun,” dedi Mildred, parmaklarını sevecenlikle saçlarından geçirip.</p>

  <p>Philip onun ellerini tutup öptü.</p>

  <p>“Burada olman muhteşem bir şey.”</p>

  <p>Philip minderleri ve fotoğraf çerçevelerini özenle yerleştirdi. Birkaç tane de yeşil çömlek küpü vardı.</p>

  <p>“Bunlara koyman için çiçek alacağım sana,” dedi.</p>

  <p>Etrafta göz gezdirip becerdiği işi gururla seyretti.</p>

  <p>“Artık dışarı çıkmayacağıma göre ev elbisemi giyeceğim sanırım,” dedi Mildred. “Sırtımı çözer misin lütfen?”</p>

  <p>Bir kadına dönermiş gibi ilgisizce Philip’e sırtını döndü. Onun cinsiyetinin Mildred için hiçbir önemi yoktu. Ama onun bu talebinin gösterdiği yakınlık, Philip’in kalbini minnettarlıkla doldurdu. Beceriksiz parmaklarıyla kopçaları açtı.</p>

  <p>“Kafeye geldiğim o ilk gün, senin için böyle bir şey yapacağım aklımın ucundan geçmezdi,” dedi, kendini zorlayarak attığı bir kahkahayla.</p>

  <p>“Birinin yapması gerek,” diye cevapladı kız.</p>

  <p>Mildred yatak odasına gidip üstüne, ucuz dantelle bolca süslenmiş soluk mavi bir elbise geçirdi. Daha sonra Philip onu bir koltuğa oturtup çay yaptı.</p>

  <p>“Maalesef kalıp seninle çay içemeyeceğim,” dedi üzüntüyle. “Tatsız bir randevum var. Ama yarım saate dönerim.”</p>

  <p>Mildred soracak olsa ona bu randevuya ilişkin ne diyebileceğine kafa yordu ama o hiç de merak etmişe benzemiyordu. Odayı tutunca ikisi için yemek siparişi vermiş, birlikte sakin bir akşam geçirmeyi önermişti. Dönmek için o kadar acele ediyordu ki Vauxhall Bridge Road’u geçmek için tramvaya bindi. Durumu Norah’ya bir an önce anlatmasının daha iyi olacağını düşündü, böylece orada birkaç dakikadan fazla kalması gerekmezdi.</p>

  <p>Kadının pansiyonuna girer girmez, “Şey, hatırını sormak için ancak zaman bulabildim,” dedi. “İnanılmaz yoğunum.”</p>

  <p>Norah’nın suratı asıldı.</p>

  <p>“Neden, mesele nedir?”</p>

  <p>Norah’nın onu yalan söylemeye mecbur etmesinden bezmişti ve hastanede katılmaya zorunlu bulunduğu bir gösteri olduğu cevabını verdiğinde kızardığını fark etti. Kadının ona inanmamış gibi baktığını sandı ve bu onu daha da fazla sinirlendirdi.</p>

  <p>“Ah, pekâlâ, önemli değil,” dedi. “Yarın tamamen benim olursun.”</p>

  <p>Philip ona boş gözlerle baktı. Ertesi gün pazardı ve o günü Mildred’la geçirmeyi dört gözle bekliyordu. Terbiye gereği böyle yapması gerektiğini söylemişti kendi kendine; onu yabancı bir evde tek başına bırakamazdı.</p>

  <p>“Çok özür dilerim, ama yarın doluyum.”</p>

  <p>Bunun, kaçınmak için her şeyi verebileceği bir sahnenin başlangıcı olduğunu biliyordu. Norah’nın yanakları daha parlak bir renk aldı.</p>

  <p>“Ama Gordon’ları öğle yemeğine çağırdım,” -çeşitli şehirlere turneler yapan ve pazar günü Londra’da olacak olan aktör ve karısıydı bunlar- “sana neredeyse bir hafta önce söylemiştim.”</p>

  <p>“Çok özür dilerim, ama unutmuşum.” Bir an tereddüt etti. “Ne yazık ki gelmem mümkün değil. Çağırabileceğin başka kimse yok mu?”</p>

  <p>“Yarın ne işin var ki?”</p>

  <p>“Keşke beni böyle sorguya çekmesen.”</p>

  <p>“Bana söylemek istemiyor musun?”</p>

  <p>“Sana söylememin hiçbir sakıncası yok, ama insanın tüm hareketleri konusunda izahat vermeye zorlanması hayli sinir bozucu.”</p>

  <p>Norah birden değişti. Kendini kontrol etmeye çabalayarak daha iyi huylu bir tavır takındı ve onun yanına gidip ellerini tuttu.</p>

  <p>“Beni yarın hayal kırıklığına uğratma Philip, o günü seninle birlikte geçirmeyi öyle sabırsızlıkla bekliyorum ki. Gordon’lar seni görmek istiyor, harika zaman geçireceğiz.”</p>

  <p>“Elimden gelse çok isterdim.”</p>

  <p>“Seni çok zorlamıyorum, değil mi? Zahmet verebilecek bir şeyi yapmanı çok sık istemiyorum senden. Bu fena randevuyu iptal edemez misin - sadece bir seferlik?”</p>

  <p>“Gerçekten çok üzgünüm, ama yapabileceğimi sanmıyorum,” diye cevap verdi asık suratla.</p>

  <p>“Ne olduğunu söyle bana,” dedi Norah, gönlünü almaya çalışır gibi.</p>

  <p>Bir şeyler uydurmak için zaman kazanmıştı.</p>

  <p>“Griffiths’in iki kız kardeşi hafta sonu geliyor, onları gezdireceğiz.”</p>

  <p>“Hepsi bu mu?” dedi kadın neşeyle. “Griffiths kolayca başka bir adam bulabilir.”</p>

  <p>Philip bundan daha önemli bir şeyler düşünebilmiş olmayı diledi. Ne beceriksizce bir yalandı.</p>

  <p>“Hayır, çok özür dilerim, yapamam - söz verdim ve yani sözümden dönemem.”</p>

  <p>“Ama bana da söz vermiştin. Elbette ben önce gelirim.”</p>

  <p>“Keşke ısrar etmesen,” dedi.</p>

  <p>Norah aniden hiddetlendi.</p>

  <p>“Gelmeyeceksin çünkü istemiyorsun. Son günlerde neler yaptığını bilmiyorum, çok farklı davranıyorsun.”</p>

  <p>Philip saatine baktı.</p>

  <p>“Maalesef gitmem gerek,” dedi.</p>

  <p>“Yarın gelmeyecek misin?”</p>

  <p>“Hayır.”</p>

  <p>“O halde bir daha gelmeye hiç zahmet etme,” diye bağırdı kadın, iyice zıvanadan çıkarak.</p>

  <p>“Nasıl istersen öyle olsun,” diye cevapladı Philip.</p>

  <p>“Seni daha fazla tutmayayım,” diye ekledi Norah ironik bir biçimde.</p>

  <p>Philip omuz silkip yürüdü ve dışarı çıktı. Bundan daha kötüsünün yaşanmamış olması içini rahatlatmıştı. Gözyaşı akmamıştı. Yürürken, bu ilişkiden böyle kolayca sıyrılabildiği için kendi kendisini tebrik etti. Victoria Caddesi’ne gidip Mildred’a götürmek için birkaç çiçek aldı.</p>

  <p>Bu küçük akşam yemeği çok başarılı geçti. Philip pansiyon odasına, Mildred’ın çok sevdiğini bildiği küçük bir kap havyar göndermişti, ev sahibesi de onlara sebzeli külbastı ile tatlı getirdi. Philip, onun en sevdiği şarap olan Burgundy’den sipariş etti. Çekilmiş perdeler, canlı bir ateş ve Mildred’ın lambanın üstüne düşen gölgesiyle, oda çok keyifliydi.</p>

  <p>“Hakikaten ev gibi,” diyerek gülümsedi Philip.</p>

  <p>“Daha yoksul olabilirdim, değil mi?” diye cevapladı Mildred.</p>

  <p>Yemeklerini bitirince, Philip iki berjeri ateşin önüne çekti, oturdular. Rahat rahat piposunu tüttürdü. Mutlu ve bonkör hissediyordu.</p>

  <p>“Yarın ne yapmak istersin?” diye sordu.</p>

  <p>“Ah, Tulse Hill’e gidiyorum. Kafenin müdiresini hatırlıyor musun, işte o evlendi ve beni gidip günü onunla geçirmeye davet etti. Benim evli olduğumu sanıyor elbette.”</p>

  <p>Philip büyük bir üzüntü duydu.</p>

  <p>“Ama pazar gününü seninle geçirebileyim diye bir daveti reddettim.”</p>

  <p>Mildred kendisini seviyorsa, bu durumda onunla kalacağını söyler diye düşündü. Norah’nın hiç tereddüt etmeyeceğini gayet iyi biliyordu.</p>

  <p>“Eh, bunu yapmakla aptallık etmişsin. Gideceğime üç hafta önceden söz verdim.”</p>

  <p>“Ama tek başına nasıl gideceksin?”</p>

  <p>“Ah, Emil’in iş seyahatinde olduğunu söyleyeceğim. Kocası eldiven ticareti yapıyor, bayağı seçkin biri.”</p>

  <p>Philip sessiz kaldı, acı duygular kalbini delip geçti. Göz ucuyla Mildred’a baktı.</p>

  <p>“Bana azıcık eğlenceyi çok mu görüyorsun Philip? Kimbilir daha ne kadar zaman bir yerlere gidemeyeceğim, bu benim son şansım; üstelik söz verdim.”</p>

  <p>Philip onun elini tutup gülümsedi.</p>

  <p>“Hayır, sevgilim, olabildiğince iyi zaman geçirmeni istiyorum. Ben sadece senin mutluluğunu isterim.”</p>

  <p>Koltuğun üstünde mavi kâğıt kaplı, yüzüstü bırakılmış küçük bir kitap vardı ve Philip bunu öylesine eline aldı. Ucuz romanlardan biriydi, yazar da Courtenay Paget’tı. Norah’nın kullandığı takma isimdi bu.</p>

  <p>“Bu adamın kitaplarını seviyorum,” dedi Mildred. “Hepsini okudum. Çok klaslar.”</p>

  <p>Philip, Norah’nın kendisiyle ilgili söylediği şeyi hatırladı.</p>

  <p>“Aşçı yamakları arasında acayip bir popülaritem var. Benim çok soylu olduğumu zannediyorlar.”</p>
</body>
</html>