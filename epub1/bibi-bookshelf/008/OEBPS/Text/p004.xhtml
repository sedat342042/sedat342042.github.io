<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>4</h2>

  <p>Philip Emma’dan gözyaşları içinde ayrıldı, ama Blackstable’a yapılan yolculuk keyfini yerine getirdi; oraya vardıklarında uysallaşmış ve neşeliydi. Blackstable, Londra’dan yaklaşık yüz kilometre uzaklıktaydı. Valizlerini bir hamala veren Bay Carey, yanında Philip’le papaz evine doğru yürümeye başladı; yürüyüşleri beş dakikadan biraz fazla sürdü ve oraya ulaştıklarında, Philip aniden bu kapıyı hatırladı. Kırmızıydı, beş demir parmaklığı vardı: Gevşek menteşeleriyle iki tarafa da açılıyordu; ona asılıp ileri geri sallanmak mümkündü ama bunu yapmak yasaktı. Bahçeden geçip ön kapıya yürüdüler. Bu kapı sadece ziyaretçiler geldiğinde, pazar günleri, bir de Papaz Londra’ya gidip gelirken kullanılırdı. Evin giriş-çıkış trafiği bir yan kapıdan gerçekleşirdi; bahçıvan, dilenciler ve avareler için de bir arka kapı vardı. Sarı tuğladan, kırmızı damlı hayli büyük bir evdi; yaklaşık yirmi beş yıl önce kiliseye bağlı olarak inşa edilmişti. Ön kapı kilise sundurmasına benziyordu, misafir odasının pencereleri Gotik tarzdaydı.</p>

  <p>Kaç treniyle geleceklerini bilen Bayan Carey, misafir odasında bekleyip kapının açılma sesini dinledi. Sesi duyunca kapıya gitti.</p>

  <p>“İşte Louisa Yengen,” dedi Bay Carey, onu görünce. “Koş da ona bir öpücük ver.”</p>

  <p>Philip beceriksizce, yumru ayağını sürüyerek koşmaya başladı, ama sonra durdu. Bayan Carey kocasıyla aynı yaşta, ufak tefek, buruş buruş bir kadındı; yüzü fevkalade derin kırışıklıklarla kaplıydı, solgun mavi gözleri vardı. Kırlaşmış saçları, gençliğinin modasına uygun biçimde lüle lüleydi. Siyah bir elbise giymişti ve tek süsü, ucunda bir haç asılı altın bir zincirdi. Tavırları utangaç, sesi yumuşaktı.</p>

  <p>Kocasını öperken, “Yürüdünüz mü William?” dedi sitemli bir edayla.</p>

  <p>“Düşünemedim,” diye cevapladı adam, göz ucuyla yeğenine bakıp.</p>

  <p>“Yürümek seni zorladı mı Philip?” diye sordu kadın çocuğa.</p>

  <p>“Hayır. Ben hep yürürüm.”</p>

  <p>Çocuk, onların bu sohbetine biraz şaşırdı. Louisa Yenge ona içeri girmesini söyledi, hole geçtiler. Burası, sıra sıra Haç ve İsa motifleri oluşturacak şekilde kırmızı ve sarı fayansla döşenmişti. Holden heybetli bir merdiven yükseliyordu. Cilalı çamdan yapılmıştı, belirgin bir kokusu vardı ve bereket versin ki kilise yenilenirken geriye ahşap artmış da bu merdiven konulabilmişti. Tırabzan korkulukları, Dört İncil Yazarı’nın sembolleriyle süslenmişti.</p>

  <p>“Seyahatinizden sonra üşümüş olursunuz diye düşünüp sobayı yaktırdım,” dedi Bayan Carey.</p>

  <p>Holde büyük, siyah bir soba duruyordu ve sadece, eğer hava çok kötüyse ve Papaz üşütmüşse yakılıyordu. Bayan Carey üşütmüşse yakılmıyordu. Kömür pahalıydı. Ayrıca Mary Ann, yani hizmetçi, evin her tarafında ateş yanmasından hoşlanmıyordu. Bütün sobaları yakmak isterlerse ikinci bir kız tutmaları gerekecekti. Kışın Bay ve Bayan Carey yemek odasında oturuyorlar, böylece tek ateş yetiyordu; yazın da bu alışkanlıktan kurtulamadıklarından, misafir odası sadece pazar günleri öğleden sonra, Bay Carey’nin kestirmesi için kullanılıyordu. Yine de vaazını yazabilmesi için her cumartesi çalışma odasında bir ateş yakılırdı.</p>

  <p>Louisa Yenge Philip’i üst kata çıkarıp araba yoluna bakan küçücük bir yatak odasına götürdü. Pencerenin hemen önünde büyük bir ağaç vardı; Philip dalları alçak olduğu için çok yükseğe tırmanmaya imkân veren bu ağacı şimdi hatırlamıştı.</p>

  <p>“Küçük bir oğlan için küçük bir oda,” dedi Bayan Carey. “Yalnız uyumaktan korkmazsın değil mi?”</p>

  <p>“Ah, hayır.”</p>

  <p>Papaz evine ilk ziyaretini bakıcısıyla birlikte yapmış, Bayan Carey’nin onunla pek az ilgilenmesi gerekmişti. Kadın şimdi ona biraz tereddütle bakıyordu.</p>

  <p>“Kendi ellerini yıkayabilir misin, yoksa benim yıkamamı mı istersin?”</p>

  <p>“Kendim yıkayabilirim,” diye cevapladı çocuk kendinden emin biçimde.</p>

  <p>“Pekâlâ, çay için aşağı indiğinde ellerine bakarım öyleyse,” dedi Bayan Carey.</p>

  <p>Bayan Carey çocuklar hakkında hiçbir şey bilmiyordu. Philip’in Blackstable’a gelişine karar verildikten sonra, ona nasıl davranması gerektiği konusunda uzun uzadıya düşünmüştü; bu görev onu huzursuz etmişti; ama şimdi çocuk buradaydı ve kadın ona karşı, en az Philip’in kendisine karşı duyduğu kadar mahcubiyet duyuyordu. Onun gürültücü ve yaramaz olmamasını ümit ediyordu, çünkü kocası yaramaz ve gürültücü oğlanlardan hoşlanmazdı. Bayan Carey, Philip’i tek başına bırakmak için bir bahane uydurdu, ama bir dakika sonra dönüp kapıyı çaldı; içeri girmeden, suyu kendisinin döküp dökemeyeceğini sordu. Ardından aşağı inip çay için zili çaldı.</p>

  <p>Büyük ve orantılı yemek odasının iki tarafında, kırmızı fitilli kumaştan ağır perdelerin asılı olduğu pencereler vardı; ortada büyük bir masa, bir uçta da heybetli bir aynalı maun büfe duruyordu. Bir köşede bir armonyum vardı. Şöminenin her iki tarafına, üstlerinde koruyucu örtü bulunan, damgalı deri kaplı koltuklar konulmuştu; kolçaklı olanı kocanın, kolçaksız olan diğeri karısınındı. Bayan Carey asla koltuğa oturmazdı: Fazla konforlu olmayan bir sandalyeyi tercih ederdi; her zaman yapacak çok iş olurdu ve eğer fazla rahat bir koltuğa oturacak olursa kalkmaya çok gönüllü hissetmeyebilirdi.</p>

  <p>Philip odaya girdiğinde Bay Carey ateşi yakıyordu ve yeğenine iki ocak süngüsünü işaret etti. Biri büyük, parlak, cilalı ve kullanılmamıştı, adına papaz deniyordu; diğeri ise daha küçüktü ve belli ki pek çok kez ateşe girip çıkmıştı, bunun adı da papaz yardımcısıydı.</p>

  <p>“Neyi bekliyoruz?” dedi Bay Carey.</p>

  <p>“Mary Ann’e sana yumurta pişirmesini söyledim. Seyahatten sonra aç olursun diye düşündüm.”</p>

  <p>Bayan Carey, Londra’dan Blackstable’a seyahatin çok yorucu olduğuna inanıyordu. Kendisi nadiren seyahat ederdi, yılda ancak üç yüz kazanıyorlardı ve kocası tatil yapmak istediğinde, iki kişi için yeterli para olmadığından, kendi başına giderdi. Bay Carey, Kilise Kongrelerini pek severdi ve genellikle yılda bir kere Londra’ya gitmeyi ayarlardı; bir defasında sergi için Paris’e, iki üç kez de İsviçre’ye gitmişti. Mary Ann yumurtayı getirdi, yemeğe oturdular. Sandalye Philip için çok alçaktı; bir an Bay Carey de, karısı da ne yapacaklarını bilemediler.</p>

  <p>“Altına birkaç kitap koyayım,” dedi Mary Ann.</p>

  <p>Armonyumun üstünden büyük Kutsal Kitap’la Papaz’ın hep dualar okuduğu dua kitabını alıp Philip’in sandalyesine koydu.</p>

  <p>“Ah, William, Kutsal Kitap’ın üzerine oturamaz,” dedi Bayan Carey, cin çarpmış gibiydi. “Çalışma odasından birkaç kitap getiremez misin ona?”</p>

  <p>Bay Carey bir an bu soruyu düşündü.</p>

  <p>“Dua kitabını üste koyarsan bu seferlik sorun olacağını sanmıyorum Mary Ann,” dedi. “Toplu Dua Kitabı, bizim gibi insanların yazdığı bir şey. İlahi muharrirlik iddiası yok.”</p>

  <p>“Ben bunu düşünemedim William,” dedi Louisa Yenge.</p>

  <p>Philip kitapların üstüne tünedi ve Papaz şükür duasını edip yumurtasının üst kısmını kesti.</p>

  <p>“İşte,” dedi, onu Philip’e uzatıp, “istersen yumurtamın üst kısmını yiyebilirsin.”</p>

  <p>Philip kendisinin de bir yumurtası olmasını isterdi ama kimse ona ikram etmemişti, bu yüzden verileni aldı.</p>

  <p>“Ben burada yokken tavukların yumurtlaması nasıldı?” diye sordu Papaz.</p>

  <p>“Ah, pek kötü, günde bir veya iki anca.”</p>

  <p>“Yumurtanın tepesini sevdin mi Philip?” diye sordu amcası.</p>

  <p>“Çok sevdim, teşekkürler.”</p>

  <p>“Pazar günü öğleden sonra bir tane daha alacaksın.”</p>

  <p>Bay Carey pazar günleri yemekte, akşam ayininde gücü kuvveti yerinde olsun diye daima bir haşlanmış yumurta yerdi.</p>
</body>
</html>