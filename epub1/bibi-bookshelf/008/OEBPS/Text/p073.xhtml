<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>73</h2>

  <p>Üç hafta sonra Philip, Mildred’ı ve bebeğini Brighton’a gönderdi. Mildred hemencecik toparlanmıştı ve Philip’in onu daha önce hiç görmediği kadar iyi görünüyordu. Emil Miller’la birkaç hafta sonu geçirdiği pansiyona gitti; daha önce onlara yazıp, kocasının Almanya’ya iş seyahatine gitmek zorunda kaldığını, kendisinin de bebeğiyle geleceğini bildirmişti. Uydurduğu hikâyeler hoşuna gidiyordu ve detay bulma konusunda da belli bir üretkenliğe sahipti. Mildred, Brighton’da çocuğun bakımını üstlenecek bir kadın bulmayı teklif etti. Philip, bebeği başından bu kadar çabuk atma konusundaki ısrarcılığının kalpsizliğinden hayrete düştü ama Mildred sağduyulu biçimde, zavallı çocuğun ona alışmadan önce bir yere yerleştirilmesinin çok daha iyi olacağını iddia etti. Philip, bebeğe iki üç hafta bakınca annelik içgüdüsünün kendini hissettireceğini ummuş, bunun bebekten ayrılmama konusunda onu ikna edeceğine güvenmişti; ama böyle bir şey hiç olmadı. Mildred bebeğine karşı şefkatsiz değildi, gereken her şeyi yapmıştı; bazen bebek onu eğlendiriyordu ve çoğu zaman ondan bahsediyordu, ama kalbinde ona karşı kayıtsızdı. Bebeği kendisinin bir parçasıymış gibi göremiyordu. Şimdiden babasına benzediğini zannediyordu. Sürekli bebek büyüyünce ne yapacağını düşünüp duruyordu ve daha baştan böyle bir aptallık yaptığı için kendi kendine kızıyordu.</p>

  <p>“Şimdiki aklım olsaydı keşke,” diyordu.</p>

  <p>Çocuğun refahından endişe duyduğu için Philip’e gülüyordu.</p>

  <p>“Babası olsan bu kadar kıyamet koparamazdın,” diyordu. “Emil’in bu kadar endişeye kapıldığını görmek isterdim.”</p>

  <p>Philip’in kafası bencil, zalim ebeveynlerin kötü muamele gören zavallı çocuklarını bakılsınlar diye bıraktığı kreşlerin ve kötü niyetli kişilerin hikâyeleriyle dopdoluydu.</p>

  <p>“Bu kadar aptal olma,” dedi Mildred. “Bu bir kadına bebeğe baksın diye az bir para ödediğinde olur. Ama haftada yüklüce bir meblağ verirsen, iyi bakmaları onların menfaatlerine.”</p>

  <p>Philip, Mildred’ın bebeği kendi çocuğu olmayan ve başka çocuk almayacaklarına söz verecek birilerinin yanına yerleştirmesi konusunda ısrar etti.</p>

  <p>“Para konusunda pazarlık etme,” dedi. “Çocuğun aç kalması ya da dövülmesi konusunda risk almaktansa haftada yarım gine ödemeyi tercih ederim.”</p>

  <p>“Sen komik bir eski kafalısın, Philip,” deyip güldü Mildred.</p>

  <p>Philip’e göre, çocuğun acizliğinde çok dokunaklı bir şey vardı. Küçüktü, çirkindi ve mızmızdı. Utanç ve kederle beklenmişti doğması. Onu kimse istememişti. Gıda, barınma ve çıplaklığını örtecek giysi için kendisine, bir yabancıya bağımlıydı.</p>

  <p>Tren kalkarken Mildred’ı öptü. Bebeği de öperdi, ama onun kendisine gülmesinden korktu.</p>

  <p>“Bana yazacaksın, değil mi sevgilim? Dönmeni dört gözle, ah, büyük sabırsızlıkla bekleyeceğim.”</p>

  <p>“Sınavını geçmeyi ihmal etme lütfen.”</p>

  <p>Philip tüm gayretiyle çalışıyordu ve artık önünde sadece on günü kalmışken son bir çaba gösterdi. Öncelikle zamanı ve masrafları için -para son dört aydır parmaklarının arasından inanılmaz bir hızla akıp gidiyordu- sonra da bu sınav angarya işlerin sona ermesinin işareti olduğundan geçmeye çok istekliydi: Bu sınavdan sonra öğrenciler, şimdiye dek ilgilendiği anatomi ve fizyolojiden daha canlı konular olan tıp, ebelik ve cerrahlık eğitimine geçiyordu. Philip müfredatın geri kalanını sabırsız bir ilgiyle bekliyordu. Ayrıca Mildred’a kaldığını itiraf etmek istemiyordu: Sınav zor olsa ve adayların çoğu ilk girişlerinde sınıfta kalsalar da eğer başaramazsa onun hakkında pek iyi düşünmeyeceğini biliyordu; kafasından geçeni belli etmek konusunda hayli küçük düşürücü bir üslubu vardı.</p>

  <p>Mildred sağ salim vardığını haber vermek için ona bir kartpostal gönderdi, Philip de her gün yarım saatini ona uzun bir mektup yazmaya ayırdı. Kendisini sözle ifade etme konusunda daima belli bir mahcubiyeti olmuştu ama elinde kalem varken, sözle ifade edecek olsa kendisini aptal gibi hissedeceği türden şeyleri ona söyleyebildiğini fark etti. Bu keşfinden istifade edip tüm kalbini yazdıklarına döktü. Daha önce ona duyduğu büyük hayranlığın içini tepeden tırnağa doldurduğunu, öyle ki tüm yaptıklarının, tüm düşüncelerinin bundan etkilendiğini hiç söyleyememişti. Yazdıklarında ona gelecekten, önünde uzanan mutluluktan ve ona duyduğu gönül borcundan bahsetti. Kendi kendisine, onda olan (daha önce kendine sık sık sorduğu, ama hiç kelimelere dökmediği) neyin içini böyle ölçüsüz bir mutlulukla doldurduğunu sordu; bilmiyordu; sadece Mildred yanındayken mutlu olduğunu biliyordu ve ondan uzak olduğunda dünya birden buz kesiyor ve grileşiyordu; onu düşündüğünde kalbinin bedenine sığmayacak kadar büyüyor gibi olduğunu, öyle ki (sanki ciğerlerine baskı yapıyormuş gibi) nefes almakta zorlandığını hissediyordu, öyle ki onun varlığının verdiği mutluluk neredeyse ıstıraplıydı; dizleri titriyor, yemek yememiş de gıda ihtiyacından titremeye başlamış gibi tuhaf biçimde güçsüz hissediyordu. Mildred’ın cevaplarını heyecanla bekliyordu. Onun sık yazmasını beklemiyordu, çünkü mektup yazmanın ona zor geldiğini biliyordu; kendisinin dört mektubuna karşılık olarak gelen, beceriksizce yazılmış küçük nottan gayet memnundu. Mildred oda tuttuğu pansiyondan, havadan ve bebekten bahsetmiş; pansiyonda tanıştığı ve bebeği pek seven bir hanım arkadaşla sahilde yürüyüşe çıktığını, cumartesi gecesi tiyatroya gideceğini ve Brighton’ın dolmaya başladığını anlatmıştı. Bu not Philip’e dokundu, çünkü çok duygusuzdu. Okunaksız tarzı, mesafeli anlatış biçimi onda tuhaf bir kahkaha atma ve Mildred’ı kollarına alıp öpme hissi uyandırdı.</p>

  <p>Sınava morali yüksek, kendine güvenli bir biçimde girdi. Sınav kâğıtlarının hiçbirinde ona sorun yaratacak bir şey yoktu. İyi iş çıkardığını biliyordu ve sınavın ikinci kısmının <i>viva voce</i><a class="dipnot2" href="../Text/dipnotlar.xhtml#a91" id="k91"><sup>[91]</sup></a>&nbsp;yapılmasına ve onun da daha gergin olmasına rağmen, sorulara yerli yerinde cevaplar vermeyi başarabildi. Sonuçlar açıklanınca, Mildred’a zaferini ilan eden bir telgraf gönderdi.</p>

  <p>Philip pansiyonuna dönünce ondan gelmiş bir mektup buldu; mektupta Mildred, Brighton’da bir hafta daha kalmasının kendisi için iyi olacağını düşündüğünü söylüyordu. Haftada yedi şiline bebeğe seve seve bakacak bir kadın bulmuştu, ama hakkında biraz araştırma yapmak istiyordu; üstelik deniz havası ona çok iyi gelmişti ve birkaç gün daha fazla kalmanın sağlığına büyük faydası olacağına inanıyordu. Philip’ten para istemekten nefret ediyordu, ama borç olarak biraz gönderebilir miydi, çünkü kendisine yeni bir şapka alması gerekiyordu, hanım arkadaşıyla dışarı çıkarken hep aynı şapkayı takamazdı, üstelik hanım arkadaşı pek şıktı. Philip bir an acı bir hayal kırıklığı yaşadı. Bu, sınavı geçmiş olma zevkini tümüyle alıp götürdü.</p>

  <p>“Beni onu sevdiğimin çeyreği kadar sevmiş olsa orada gereğinden bir gün fazla kalmaya dayanamazdı.”</p>

  <p>Bu düşünceyi hemen aklından uzaklaştırdı; katıksız bencillikti; elbette onun sağlığı başka her şeyden daha önemliydi. Ama artık Philip’in yapacak bir şeyi kalmamıştı; haftayı onunla Brighton’da geçirebilir, bütün bir gün birlikte olabilirlerdi. Bu düşünceyle kalbi hop etti. Pansiyonda bir oda tuttuğunu söyleyerek birdenbire Mildred’ın karşısına çıkmak eğlenceli olacaktı. Tren saatlerine baktı. Ama duraksadı. Mildred’ın kendisini görmekten memnun olup olmayacağından emin değildi; Brighton’da arkadaşlar edinmişti; Philip sakin biriydi, o ise şamatalı şenlikten keyif alıyordu; onun başkalarıyla kendisiyle olduğundan daha fazla eğlendiğini fark etti. Philip, ayakaltında olduğunu bir an bile hissedecek olsa azap çekerdi. Bu riske girmekten korktu. Mektup yazıp şehirde onu tutan hiçbir şey olmadığından, haftayı onu her gün görebileceği bir yerde geçirmeyi teklif etmeye bile cesaret edemedi. Mildred, onun yapacak bir şeyi olmadığını biliyordu; gelmesini isteseydi bunu ona söylerdi. Philip gelmeyi teklif eder de o buna mâni olmak için bahaneler üretirse hissedeceği kederin riskine giremedi.</p>

  <p>Ertesi gün ona mektup yazıp beş sterlinlik bir banknot gönderdi, mektubunun sonunda da hafta sonunda kendisiyle görüşme nezaketini gösterebilirse gelmekten memnun olacağını söyledi; ama Mildred planlarını hiçbir suretle değiştirmemeliydi. Sabırsızlıkla onun cevabını bekledi. Mildred mektubunda keşke bunu daha önce bilmiş olsa bir ayarlama yapabileceğini yazdı, ama cumartesi gecesi bir müzikhole gitme sözü vermişti; ayrıca pansiyonda kalırsa insanların ağzına laf vermiş olurdu. Neden pazar sabahı gelip günü orada geçirmiyordu? Metropole’de yemek yerlerdi, ardından Mildred onu bebeğe bakacak, son derece hanımefendi biri olan kadını görmeye götürürdü.</p>

  <p>Pazar. Buna şükretti, çünkü iyi bir şeydi. Tren Brighton’a yaklaşırken güneş vagon penceresinden içeri doldu. Mildred onu peronda bekliyordu.</p>

  <p>“Gelip beni karşılaman ne hoş bir şey!” diye bağırdı Philip onun ellerini tutup.</p>

  <p>“Beni bekliyordun, değil mi?”</p>

  <p>“Gelmeni ummuştum. Ah, çok iyi görünüyorsun.”</p>

  <p>“Öyle aman aman faydası dokunmadı ama burada olabildiğince uzun kalmakla akıllılık ettim. Hem pansiyonda da çok iyi kalite insanlar var. Kimseyi görmeden geçirdiğim tüm o ayların ardından eğlenmek istedim. Bazen çok sıkıcıydı.”</p>

  <p>Yeni şapkasıyla çok şık görünüyordu, bu üstünde pek çok ucuz çiçek olan büyük siyah hasır bir şapkaydı; boynuna da uzun bir sahte kuğu tüyü fular sarmıştı. Hâlâ çok zayıftı ve yürürken hafifçe kamburunu çıkarıyordu (bunu hep yapardı), ama gözleri o kadar büyük görünmüyordu; her ne kadar hep solgun olsa da cildi toprağa benzer görünümünü kaybetmişti. Yokuş aşağı denize doğru yürüdüler. Philip onunla aylardır yan yana yürümediğini hatırlayarak birden topalladığının bilincine vardı ve bunu gizlemek için dimdik yürümeye gayret etti.</p>

  <p>“Beni gördüğüne memnun oldun mu?” diye sordu, aşk kalbinde çılgınca dans ediyordu.</p>

  <p>“Elbette oldum. Sorman lüzumsuz.”</p>

  <p>“Bu arada, Griffiths sevgilerini gönderdi.”</p>

  <p>“Ne cüret!”</p>

  <p>Philip bol bol Griffiths’ten söz etti. Onun ne kadar çapkın olduğunu anlattı ve Griffiths’in gizli kalmak şartıyla söylediği bazı maceralarını naklederek çoğu kez Mildred’ı eğlendirdi. Mildred ara sıra tiksinti duymuş gibi yaparak, ama çoğunlukla merakla onu dinledi; Philip hayranlıkla arkadaşının yakışıklılığını ve çekiciliğini biraz abarttı.</p>

  <p>“Eminim onu sen de benim kadar seversin. Çok neşeli ve eğlenceli, fena halde hoş görünen tiplerden.”</p>

  <p>Philip ona, birbirlerine tamamen yabancı oldukları bir dönemde Griffiths’in hastalığı süresince ona nasıl baktığını anlattı; Griffiths’in fedakârlığına bire bin kattı.</p>

  <p>“Onu sevmekten kendini alamazsın,” dedi Philip.</p>

  <p>“Yakışıklı erkekleri sevmem,” dedi Mildred. “Bana göre fazla kendini beğenmiş olurlar.”</p>

  <p>“O seninle tanışmak istiyor. Senden ona o kadar çok bahsettim ki.”</p>

  <p>“Ne söyledin?” diye sordu Mildred.</p>

  <p>Philip’in, Mildred’a olan aşkını anlatabileceği Griffiths’ten başka kimsesi yoktu ve kızla olan bağlantısını ona azar azar anlatmıştı. Mildred’ı ona elli kez tarif etmişti. Görünümünün her bir detayını tutkuyla iyice anlatmıştı ve Griffiths tam olarak onun ince ellerinin şeklini, yüzünün ne kadar beyaz olduğunu biliyordu ve Philip onun solgun, ince dudaklarının çekiciliğinden bahsettiğinde gülmüştü.</p>

  <p>“Vay canına, iyi ki ben işleri bu kadar ciddiye almıyorum,” demişti. “Hayat yaşanmaya değmezdi.”</p>

  <p>Philip gülümsemişti. Griffiths böyle delice âşık olmanın zevkini bilmiyordu; et ve şarap gibi, insanın soluduğu hava gibi ve var olmak için gereken diğer her türlü şey gibiydi. Griffiths, Philip’in hamileliği sırasında kıza baktığını ve şimdi onunla seyahate çıkacağını biliyordu.</p>

  <p>“Eh, bir şeyler almayı hak ettiğini söylemeliyim,” dedi. “Sana epey pahalıya patlamış olmalı. Gücünün yetmesi büyük şans.”</p>

  <p>“Yetmiyor,” dedi Philip. “Ama umurumda mı!”</p>

  <p>Öğle yemeği için erken bir saat olduğundan, Philip’le Mildred gezinti yolundaki muhafazalı yerlerden birine oturup güneşlendiler ve gelip geçen insanları izlediler. İkili üçlü gruplar halinde, bastonlarını sallayarak gezinen delikanlı tezgâhtarlar, kıkırdayan gruplar halinde toplaşmış Brighton’lı genç kız tezgâhtarlar vardı. Günübirliğine Londra’dan gelen insanlar fark ediliyordu; güzel hava yorgunluklarını alıp götürmüştü. Pek çok Yahudi, dar saten elbiseler giyip pırlantalar takmış iriyarı kadınlar, el kol hareketleriyle konuşan hafif obez erkekler vardı. Hafta sonunu büyük otellerin birinde geçiren, özenle giyinmiş orta yaşlı centilmenler vardı; fazla mükellef bir kahvaltının ardından, fazla mükellef bir öğle yemeği için iştahları açılsın diye ha gayret yürüyorlardı: Günü dostlarına ayırmışlardı, Dr. Brighton’dan ya da Londra’nın-deniz-kenarından konuşuyorlardı. Zaman zaman tanınmış bir aktör geçiyor, gördüğü ilgiyi kasten görmemiş gibi yapıyordu: Bazen rugan bot, astragan yakalı bir ceket giymiş oluyor, gümüş topuzlu bir baston taşıyordu; bazen de bir günlük bir çekime gelmiş gibi golf pantolonu, Harris tüvitinden uzun bol bir palto ve başının gerisine ittiği tüvit bir şapkayla geçip gidiyordu. Güneş mavi denizin üstünde parlıyordu, mavi deniz ise dümdüz ve pırıl pırıldı.</p>

  <p>Öğle yemeğinden sonra, bebeğe bakacak kadını görmek için Hove’a gittiler. Bir ara sokakta bulunan, küçük ama temiz ve düzenli bir evde oturuyordu. İsmi Bayan Harding’di. Kır saçları, kırmızı tombul bir suratı olan yaşlıca, iriyarı biriydi. Taktığı kepiyle anaç bir havası vardı, Philip de onun sevecen göründüğünü düşündü.</p>

  <p>“Bir bebeğe bakmak size büyük rahatsızlık vermeyecek mi?” diye sordu ona.</p>

  <p>Kadın, kocasının kendisinden hayli yaşlı bir papaz yardımcısı olduğunu açıkladı; bölge papazları genç erkeklerin kendilerine yardım etmesini istiyordu ve bu yüzden adam düzenli bir iş bulmakta zorluk çekiyordu; birisi tatile çıktığında ya da hasta olduğunda yaptığı vekil işlerden ara sıra çok az para kazanıyordu ve bir yardımsever kuruluş da onlara küçük bir maaş bağlamıştı; ama hayatta çok yalnızdı, bir çocuğa bakmak onun için bir meşguliyet olacak ve haftada kazanacağı birkaç şilin evi çekip çevirmesine yardım edecekti. Bebeğin iyi besleneceğine söz verdi.</p>

  <p>“Tam bir hanımefendi, öyle değil mi?” dedi Mildred, evden çıktıklarında.</p>

  <p>Çay içmek için yine Metropole’e gittiler. Kalabalık ve müzik grubu Mildred’ın hoşuna gitti. Philip konuşmaktan yorulmuştu, içeri giren kadınların elbiselerini hevesli gözlerle seyreden Mildred’ın yüzüne baktı. Eşyaların fiyatlarını tahmin etme konusunda belli bir zekâya sahipti, ara sıra Philip’e doğru eğilip değerlendirmelerinin sonuçlarını fısıldıyordu.</p>

  <p>“Şuradaki tüyü görüyor musun? Tamı tamına yedi gine eder.”</p>

  <p>Veya: “Şu ermin kürke bak, Philip. Tavşan, yani - ermin değil.” Muzafferane bir edayla kahkaha attı. “Onu bir kilometreden tanırım.”</p>

  <p>Philip mutlulukla gülümsedi. Onun keyif aldığını görmekten memnundu ve açıksözlü sohbetinden eğlenip etkileniyordu. Müzik grubu duygusal parçalar çalıyordu.</p>

  <p>Akşam yemeğinden sonra istasyona yürüdüler, Philip onun koluna girdi. Mildred’a, Fransa seyahatleri için yaptığı düzenlemeleri anlattı. Hafta sonunda Londra’ya gelecekti ama Philip’e bir hafta sonraki cumartesiye dek yola çıkamayacağını söyledi. Philip Paris’teki bir otelde oda ayırtmıştı bile. Biletleri almayı büyük sabırsızlıkla bekliyordu.</p>

  <p>“İkinci sınıfta yolculuk etmenin sakıncası olmaz, değil mi? Müsriflik yapmamalıyız, hem oraya vardığımızda cebimizde para bulunması bizim için çok daha iyi olur.”</p>

  <p>Mildred’a Latin Mahallesi’ni yüz defa anlatmıştı. Onun şirin eski caddelerinde gezinecekler, güzelim Lüksemburg Bahçeleri’nde aylak aylak oturacaklardı. Paris’ten sıkıldıklarında, belki hava da güzelse, Fontainebleau’ya gidebilirlerdi. Ağaçlar yapraklanmış olmalıydı. Baharda ormanın yeşilliği düşünebildiği en güzel şeydi; şarkı gibiydi, aşkın tatlı sızısı gibiydi. Mildred sessizce dinledi. Philip ona dönüp gözlerinin içine derin derin bakmaya çalıştı.</p>

  <p>“Gelmeyi gerçekten istiyorsun, değil mi?” dedi.</p>

  <p>“Elbette istiyorum,” dedi Mildred gülümseyerek.</p>

  <p>“Nasıl sabırsızlıkla beklediğimi bilemezsin. Önümüzdeki günler nasıl geçecek bilmiyorum. Buna mâni olacak bir şeyler çıkacak diye ödüm patlıyor. Seni ne kadar sevdiğimi anlatamamak bazen beni deli ediyor. İşte nihayet, nihayet...”</p>

  <p>Aniden durdu. İstasyona varmışlardı ama yolda oyalandıkları için Philip’in iyi geceler dileyecek pek zamanı olmadı. Onu hızlıca öpüp olabildiğince hızla vagon kapısına koştu. Mildred ondan ayrıldığı yerde dikilip kaldı. Koşarken tuhaf biçimde garip görünüyordu.</p>
</body>
</html>