<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>29</h2>

  <p>Kış bastırdı. Weeks, Paulssen’in konferanslarına katılmak için Berlin’e gitti, Hayward da Güney’e gitmeyi düşünmeye başladı. Bölge tiyatrosu kapılarını açtı. Philip’le Hayward Almancalarını geliştirmek gibi takdire şayan bir niyetle haftada iki üç kez oraya gittiler ve Philip, bu faaliyeti lisanını mükemmelleştirmek için ayinleri dinlemekten daha eğlenceli buldu. Dramanın yeniden canlanışının tam ortasındaydılar. Ibsen’in oyunlarından birkaçı kış için repertuvara alınmıştı; Sudermann’ın <i>Namus</i>’u o zaman yeni bir oyundu ve o sakin üniversite kasabasında sahnelenmesi çok büyük heyecan yaratmıştı; çok büyük övgüler ve keskin eleştiriler almıştı; diğer oyun yazarları çağdaş etkilerle yazılmış oyunlarla bunları izledi ve Philip karşısında insan türünün rezilliklerini sergileyen bir dizi esere şahit oldu. O zamana dek hayatında hiç oyuna gitmemişti (fakir turne kumpanyaları zaman zaman Blackstable’daki toplantı salonuna gelirdi ama Papaz, kısmen mesleği yüzünden, kısmen de bunları müstehcen bulduğundan asla izlemeye gitmezdi) ve sahne tutkusu onu ele geçirdi. Küçük, döküntü, kötü aydınlatılmış tiyatroya girdiği anda bir ürperti hissetti. Kısa sürede küçük kumpanyanın özelliklerini öğrendi ve oyuncu seçiminden, oyundaki kişilerin karakterlerini söyleyebilir oldu; ama bunun onun için önemi yoktu. Ona göre bu gerçek yaşamdı. Karanlık ve işkence dolu, erkeklerle kadınların merhametsiz gözlere kötülüğün kendi içlerinde olduğunu gösteren tuhaf bir yaşam: Güzel bir yüz ahlaksız bir zihni gizliyordu; iffetliler erdemi gizli kötülüklerine bir maske olarak kullanıyordu; güçlü görünüm zayıflıkların içinde kaybolup gidiyordu; dürüstler çürümüştü, namuslular iffetsizdi. Bir gece önce sefahat âlemi yapılmış bir odada oturmak gibiydi: Sabahleyin pencereler açılmamıştı; hava dökülmüş biradan, bayatlamış dumandan ve yakılmış gazdan ağırlaşmıştı. Hiç kahkaha işitilmiyordu. En fazla riyakârlara ya da ahmaklara kıs kıs gülebiliyordunuz: Karakterler kendilerini, utanç ve kederle kalpleri burulurmuş gibi çıkan zalim sözlerle ifade ediyordu.</p>

  <p>Philip, tiyatronun menfur geriliminden büyülenmişti. Dünyayı farklı bir biçimde yeniden görüyor gibiydi ve bu dünyayı tanımak için sabırsızlanıyordu. Oyun bittikten sonra, Hayward’la sandviç yiyip bir bira içmek için bir bara gidip mekânın aydınlık ve sıcak ortamında oturdu. Etraflarında küçük öğrenci grupları konuşup gülüşüyordu; birkaç aile, anne babalar, oğullar ve kızlar da vardı; bazen kız zekice bir şey söylüyor, baba sandalyesinde arkasına yaslanıp yüksek sesle bir kahkaha koyuveriyordu. Çok dostane ve masumdu. Ortamın hoş bir sadeliği vardı ama Philip’in gözü bunu görmüyordu. Düşünceleri az önce izledikleri oyunda takılıp kalmıştı.</p>

  <p>“Sana da gerçekten hayat gibi geliyor, değil mi?” dedi heyecanla. “Biliyorsun, burada fazla uzun kalabileceğimi sanmıyorum. Yaşamıma gerçekten başlayabilmek için Londra’ya gitmek istiyorum. Deneyimler yaşamak istiyorum. Hayata hazırlanmaktan bıktım usandım: Onu şimdi yaşamak istiyorum.”</p>

  <p>Bazen Hayward eve yalnız dönmek üzere Philip’ten ayrılırdı. Philip’in hevesli sorularına asla tam cevaplar vermez, bunun yerine romantik bir duygunun hissedildiği neşeli, hayli aptalca bir kahkaha atardı; Rossetti’den birkaç satır alıntılardı ve bir defasında Philip’e, Trude adında genç bir hanımla ilgili yazılmış, tutku ile ahlaksızlığın, kötümserlik ile acımanın bir arada olduğu bir sone göstermişti. Hayward aşağılık ve müstehcen küçük maceralarını bir şiirin parıltısına sarıp sarmalardı ve kendi ilgilendiği konuları tarif etmek için İngiliz dilinin sağladığı daha dobra ve yerinde kelimeler yerine <i>hetaira</i><a class="dipnot2" href="../Text/dipnotlar.xhtml#a30" id="k30"><sup>[30]</sup></a> kelimesini kullanmakla Perikles ile Pheidias’tan el aldığını düşünürdü. Gün içinde Philip merakından, Hayward’a göre Fräulein Trude’nin yaşadığı, yeşil panjurlu bakımlı beyaz evlerin bulunduğu, eski köprünün yanındaki küçük sokaktan geçerdi; ama kapılarından çıkıp ona seslenen, gaddar suratlı ve boyalı yanaklı kadınlar; içini korkuyla doldururdu; onu durdurmaya çalışan sert ellerin arasından korkuyla kaçardı. Her şeyden çok deneyim yaşama arzusu duyuyordu ve bu yaşa gelip de okuduğu bütün romanların öğrettiği, hayattaki en önemli şeyin tadına varmamış olmaktan dolayı kendini aptal gibi hissediyordu; ama her şeyi olduğu gibi görmek talihsizliğine sahipti ve ona sunulan gerçeklik, hayallerindeki ideale fena halde ters düşüyordu.</p>

  <p>Seyyahın hayat vasıtasıyla bir gerçeklik kabulüne varmadan önce nasıl da çok büyük, çorak ve sarp bir diyarı geçmesi gerektiğini bilmiyordu. Gençliğin mutlu bir şey olduğu bir yanılsamadır, onu kaybedenlerin yanılsaması; ama gençler perişan olduklarını bilirler; çünkü içlerine işlemiş, gerçekten uzak ideallerle dopdoludurlar ve gerçekle her temas ettiklerinde yaralanıp berelenirler. Bir komplonun kurbanı olmuş gibidirler; çünkü okudukları kitaplar, seçim yapma zorunluluğunun ve geçmişe hoş bir unutkanlık pusunun ardından bakan büyükleriyle yaptıkları sohbetlerin getirdiği ideal, onları gerçekdışı bir hayata hazırlar. Tüm okuduklarının ve onlara söylenen her şeyin yalan, yalan, yalan olduğunu kendilerinin keşfetmesi gerekir ve her keşif, hayatın çarmıhında bedenlerine saplanan bir başka çividir. Tuhaf olan, bu acı hayal kırıklıklarından geçenlerin her biri kendi sırası gelince fark etmeden, içindeki kendisinden daha güçlü olan bir enerjiyle buna eklemede bulunur. Hayward’ın arkadaşlığı Philip için olabilecek en kötü şeydi. Hiçbir şeyi kendi gözüyle değil, sadece edebi bir atmosfer içinden görebilen bir adamdı ve aldatıcı samimiyeti yüzünden de tehlikeliydi. Kösnüllüğünü romantik duyguyla, kararsızlığını sanatçı mizacıyla ve aylaklığını filozofça sükûnetle gerçekten karıştırıyordu. Arınma çabasıyla bayağılaşmış zihni, altın bir hislilik sisinin içinde her şeyi gerçek boyutundan biraz daha büyük, ana hatları bulanıklaşmış halde görüyordu. Yalan söylediğini hiç bilmeden yalan söylüyordu ve bu ne zaman ona gösterilecek olsa, yalanların çok güzel olduğunu belirtiyordu. O bir idealistti.</p>
</body>
</html>