<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>91</h2>

  <p>Ertesi gün Mildred’a odayı hazırlamak için erken kalktı. İşlerini gören kadına, artık ona ihtiyacı kalmadığını söyledi. Mildred saat altı gibi geldi, pencerede bekleyen Philip de onu içeri almak için aşağı indi ve eşyalarını yukarı çıkarmasına yardım etti: Fazla ihtiyacı olmayan her şeyi satmak zorunda kaldığından artık kahverengi kâğıtla paketlenmiş üç büyük koliden başka bir şeyi yoktu. Üstünde, önceki gece giydiği aynı siyah ipek elbise vardı ve şimdi yanaklarında hiç allık olmasa da sabahleyin yarım yamalak yıkadığı yüzünde, gözlerinin çevresinde hâlâ siyahlık vardı: Bu da onu çok hasta gösteriyordu. Taksiden kollarında bebekle indiğinde acıklı bir görünüme sahipti. Biraz mahcup gibiydi ve basmakalıp şeylerin dışında birbirlerine söyleyecek bir şeyleri yoktu.</p>

  <p>“Burayı rahat buldun yani.”</p>

  <p>“Daha önce Londra’nın bu kısmında hiç oturmamıştım.”</p>

  <p>Philip ona odayı gösterdi. Cronshaw bu odada ölmüştü. Philip saçma olduğunu düşünse de buraya girme fikrinden hiç hoşlanmamıştı ve Cronshaw öldüğünden beri, arkadaşını rahat ettirmek için geçtiği küçük odada kalıp bir çekyatta uyumuştu. Bebek uslu uslu uyuyordu.</p>

  <p>“Onu tanıyamayacaksın bence,” dedi Mildred.</p>

  <p>“Brighton’a götürdüğümüzden beri görmedim onu.”</p>

  <p>“Onu nereye koyayım. Çok ağır, uzun süre taşıyamıyorum.”</p>

  <p>“Beşik yok maalesef,” dedi Philip, asabi bir kahkaha atıp.</p>

  <p>“Ah, benimle uyur o. Hep birlikte yatıyoruz.”</p>

  <p>Mildred bebeği bir koltuğa koyup odaya göz gezdirdi. Philip’in eski pansiyonundan bildiği eşyaların çoğunu tanıdı. Yeni tek bir şey vardı, Lawson’ın önceki yazın sonunda yaptığı, Philip’in baş ve omuzlarını gösteren bir resmi; şöminenin üstünde asılıydı; Mildred ciddiyetle baktı ona.</p>

  <p>“Şunu bir açıdan sevdim, bir açıdan da sevmedim. Bence sen bundan daha yakışıklısın.”</p>

  <p>“İşler iyiye gidiyor anlaşılan,” dedi Philip gülerek. “Bana daha önce hiç yakışıklı olduğumu söylememiştin.”</p>

  <p>“Ben erkeklerin görünüşüne kafa yoranlardan değilim. Yakışıklı erkeklerden hoşlanmam. Bana göre fazla tafralılar.”</p>

  <p>İçgüdüsel olarak bir ayna arayan bakışları odada dolandı ama hiç yoktu; elini kaldırıp uzun kâküllerini düzeltti.</p>

  <p>“Binadaki diğer insanlar benim burada olmama ne diyecekler?” diye sordu aniden.</p>

  <p>“Ah, burada sadece bir adamla karısı oturuyor. Adam bütün gün dışarıda, karısını da kiramı ödediğim cumartesi günleri dışında hiç görmüyorum. Tamamen kendi halinde insanlar. Geldiğimden beri hiçbiriyle iki çift laf etmedim.”</p>

  <p>Mildred eşyalarını boşaltmak için yatak odasına gitti. Philip okumaya çalıştı, ama fazla keyifliydi: Bir sigara içerek sandalyesinde arkasına yaslandı ve gülümseyen gözlerle uyuyan çocuğa baktı. Çok mutlu hissediyordu. Mildred’a âşık olmadığından kesinlikle emindi. Bu eski duygunun onu böyle tümüyle terk etmiş olmasına şaşırdı; içinde ona karşı hafif bir fiziki tiksinti olduğunu fark etti; ona dokunmanın tüylerini diken diken edeceğini düşündü. Kendisini anlayamıyordu. O anda kapıya vuruldu, Mildred tekrar içeri girdi.</p>

  <p>“Kapıyı çalmana gerek yok,” dedi. “Malikâneyi gezdin mi?”</p>

  <p>“Gördüğüm en küçük mutfak.”</p>

  <p>“Mükellef yemeklerimizi pişirmek için yeterince büyük gelecek sana,” diye cevabı yapıştırdı umursamazca.</p>

  <p>“Hiçbir şey yok. Çıkıp bir şeyler alsam iyi olur.”</p>

  <p>“Evet ama cidden çok tasarruflu olmamız gerektiğini sana tekrar hatırlatırım.”</p>

  <p>“Akşam yemeği için ne alayım?”</p>

  <p>“Pişirebileceğim düşündüğün bir şey alsan iyi edersin,” diyerek güldü Philip.</p>

  <p>Ona biraz para verdi ve Mildred dışarı çıktı. Yarım saat sonra dönüp aldıklarını masanın üstüne koydu. Merdivenleri çıkmaktan nefes nefese kalmıştı.</p>

  <p>“Kansızsın,” dedi Philip. “Sana Blaud haplarından yazacağım.”</p>

  <p>“Dükkânları bulmak biraz zamanımı aldı. Biraz ciğer aldım. Lezzetlidir, ne dersin? Hem fazla da yiyemezsin ondan, bu yüzden kasap etinden daha ekonomik.”</p>

  <p>Mutfakta bir gaz ocağı vardı, Mildred ciğeri ocağın üstüne koyduktan sonra oturma odasına masa örtüsünü sermeye geldi.</p>

  <p>“Neden sadece bir yere seriyorsun?” diye sordu Philip. “Sen bir şey yemeyecek misin?”</p>

  <p>Mildred kızardı.</p>

  <p>“Yemeğimi seninle yemem hoşuna gitmeyebilir diye düşündüm.”</p>

  <p>“O niyeymiş?”</p>

  <p>“Eh, sadece bir hizmetçiyim, değil mi?”</p>

  <p>“Saçmalama. Nasıl bu kadar aptal olabilirsin?”</p>

  <p>Philip gülümsedi, ama onun gösterdiği bu tevazu kalbinin tuhaf biçimde burulmasına yol açtı. Zavallıcık! Onu ilk tanıdığında, Mildred’ın nasıl biri olduğunu hatırladı. Bir an tereddüt etti.</p>

  <p>“Senden herhangi bir şekilde faydalanmaya çalıştığımı düşünme,” dedi. “Bu basit bir iş anlaşması; çalışman karşılığında sana yiyecek ve yatacak yer sağlıyorum. Bana hiçbir borcun yok. Ayrıca bu utanmanı gerektirecek bir durum da değil.”</p>

  <p>Mildred cevap vermedi, ama gözyaşları ağır ağır yanaklarından aşağı süzüldü. Philip hastanedeki deneyiminden, onun sınıfından gelen kadınların hizmet etmeyi alçaltıcı bir şey olarak gördüğünü biliyordu: Ona biraz sinirlenmeden edemiyordu, ama bariz biçimde yorgun ve hasta olduğu için aynı zamanda kendini suçluyordu. Ayağa kalkıp masaya bir servis daha açmasına yardım etti. Bebek artık uyanmıştı, Mildred onun için de biraz Mellin’s Maması hazırladı. Ciğerle pastırma hazırdı, yemeğe oturdular. Tasarruf nedeniyle Philip sudan başka bir şey içmeyi bırakmıştı, ama evde yarım şişe viski vardı ve bundan biraz içmenin Mildred’a iyi geleceğini düşündü. Yemeğin neşe içinde yenmesi için elinden geleni yaptı, ama Mildred durgun ve bitkindi. Yemeği bitirince bebeği yatırmak için kalktı.</p>

  <p>“Kendin de erken yatsan iyi edersin bence,” dedi Philip. “Çok yorgun görünüyorsun.”</p>

  <p>“Bulaşıkları yıkadıktan sonra yatacağım sanırım.”</p>

  <p>Philip piposunu yakıp okumaya başladı. Yan odada birisinin dolandığını duymak hoştu. Bazen yalnızlığı ona ağır geliyordu. Mildred masayı toplamak için odaya girdi ve o bulaşıkları yıkarken, Philip birbirine çarpan tabakların takırtısını dinledi. Tüm bunları siyah ipek elbisesiyle yapmasının nasıl da ona has bir şey olduğunu düşünüp gülümsedi. Ama onun da çalışması gerekiyordu ve kitabını masaya koydu. Kısa zamanda öğrencilerin rağbet ettiği, uzun yıllardır en çok kullanılan ders kitabı olan Taylor’ın eserinin yerini alan, Osler’ın <i>Medicine</i> kitabını okuyordu. O sırada Mildred, sıvadığı kollarını indirerek içeri girdi. Philip ona şöyle bir baktı, ama hareket etmedi; ortam tuhaflaşmıştı, biraz gergin hissetti. Mildred’ın kendisini bir baş belası olarak görmesinden korktu ve gaddarlık etmeden onu nasıl rahatlatabileceğini pek bilmiyordu.</p>

  <p>“Bu arada, saat dokuzda dersim var, bu yüzden kahvaltıyı sekizi çeyrek geçe istiyorum. Bunu yapabilir misin?”</p>

  <p>“Ah, evet. Neden yapamayayım, Parliament Caddesi’ndeyken her sabah Heme Hill’den sekiz yirmi trenini yakalardım.”</p>

  <p>“Umarım odanda rahat edersin. Yatakta uzun bir gece geçirdikten sonra, yarın farklı bir kadın olacaksın.”</p>

  <p>“Sen geç saate kadar çalışıyorsun herhalde?”</p>

  <p>“Genelde on bire ya da on bir buçuğa kadar çalışırım.”</p>

  <p>“İyi geceler o zaman.”</p>

  <p>“İyi geceler.”</p>

  <p>Aralarında masa vardı. Philip elini sıkmak için uzatmadı. Mildred kapıyı yavaşça kapattı. Philip onun odada dolaşmasını dinledi, biraz sonra da o yatarken yatağın gıcırdadığını duydu.</p>
</body>
</html>