<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>21</h2>

  <p>Bay Perkins kısa sürede sözlerinin Philip’i etkilemediğini gördü ve dönemin geri kalanında onu görmezden geldi. Zehir zemberek bir karne hazırladı. Karne gelip de Louisa Yenge onun nasıl olduğunu sorunca, Philip neşeyle cevap verdi:</p>

  <p>“Berbat.”</p>

  <p>“Öyle mi?” dedi Papaz. “Şuna bir daha bakayım.”</p>

  <p>“Sence benim Tercanbury’de kalmamın bir faydası var mı? Biraz Almanya’ya gitsem daha iyi olur diye düşünüyordum.”</p>

  <p>“Nereden çıktı bu?” diye sordu Louisa Yenge.</p>

  <p>“Sence de çok iyi bir fikir değil mi?”</p>

  <p>Sharp çoktan King’s School’dan ayrılmış, Philip’e Hanover’den mektup göndermişti. Hayatını yaşamaya başlamış, bu da Philip’in konuyu daha heyecanla düşünmesine yol açmıştı. Baskı altında bir yıla daha katlanamayacağını hissediyordu.</p>

  <p>“Ama o zaman burs alamazsın.”</p>

  <p>“Nasılsa burs alma şansım kalmadı. Ayrıca özellikle Oxford’a gitmeyi isteyip istemediğimden emin değilim.”</p>

  <p>“İyi de papaz olmayacak mısın Philip?” diye dehşetle çığlığı bastı Louisa Yenge.</p>

  <p>“Bu düşünceden uzun zaman önce vazgeçtim.”</p>

  <p>Bayan Carey korkmuş gözlerle ona baktı; ardından, kendine hâkim olup amcasına bir fincan çay daha koydu. Konuşmadılar. Bir an Philip, kadının yanaklarından süzülen yaşları gördü. Onun acı çekmesine yol açtığı için kalbi aniden sıkıştı. Caddedeki terzinin diktiği dar siyah elbisesi içinde, kırışmış yüzü ve solgun yorgun gözleri, gençliğindeki gibi havai bukleler halinde yaptığı kır saçlarıyla gülünç ama tuhaf biçimde acıklı bir görüntüsü vardı. Philip bunu ilk kez fark ediyordu.</p>

  <p>Daha sonra, Papaz yardımcısıyla birlikte çalışma odasına kapandığında, Philip kolunu kadının beline doladı.</p>

  <p>“Seni üzdüğüm için özür dilerim Louisa Yenge,” dedi. “Ama gerçek bir kabiliyetim olmadan papaz unvanını almam iyi olmaz, öyle değil mi?”</p>

  <p>“Büyük hayal kırıklığına uğradım Philip,” diye yakındı kadın. “Bunu çok arzu ediyordum. Amcanın yardımcısı olabileceğini düşünmüştüm, sonra bizim vademiz dolduğunda -nihayetinde sonsuza kadar yaşamayacağız, değil mi?- sen onun yerine geçebilirdin.”</p>

  <p>Philip ürperdi. İçini panik kapladı. Kalbi tuzağa düşmüş bir güvercinin kanat çırpışı gibi atıyordu. Yengesi, başı Philip’in omzunda, usul usul ağladı.</p>

  <p>“Keşke Tercanbury’den ayrılmam için amcamı ikna edebilsem Bıktım oradan.”</p>

  <p>Ama Blackstable Papazı yaptığı düzenlemeleri öyle kolay kolay değiştirmezdi ve niyet baştan beri, Philip’in on sekiz yaşına kadar King’s School’da kalması, daha sonra da Oxford’a gitmesiydi. Her halükârda o sırada Philip’in ayrılacağını söylemesini kulak ardı etti, çünkü dikkatini vermemişti ve her durumda eğitim döneminin ücretinin ödenmesi gerekiyordu.</p>

  <p>Uzun ve genel olarak sıkıntılı geçen bir sohbetin sonunda, “Peki, Noel’de ayrılacağımı haber verir misin?” dedi Philip.</p>

  <p>“Bu konuyu Bay Perkins’e yazacağım, bakalım o ne diyecek.”</p>

  <p>“Ah, keşke yirmi bir yaşında olsaydım. Başka birinin emrine amade olmak korkunç bir şey.”</p>

  <p>“Philip, amcanla böyle konuşmamalısın,” dedi Bayan Carey nazikçe.</p>

  <p>“İyi de Perkins’in kalmamı isteyeceğini anlamıyor musunuz? Okuldaki her çocuğun kafasını bununla dolduruyor.”</p>

  <p>“Neden Oxford’a gitmek istemiyorsun?”</p>

  <p>“Kiliseye katılmayacaksam ne faydası var?”</p>

  <p>“Kiliseye katılamazsın zaten: Çoktan kilisenin içindesin,” dedi Papaz.</p>

  <p>“Papaz olmayacaksam o zaman,” diye cevapladı Philip sabırsızlıkla.</p>

  <p>“Ne olacaksın Philip?” diye sordu Bayan Carey.</p>

  <p>“Bilmiyorum. Kararımı vermedim. Ama ne olursam olayım, yabancı bir dil bilmek faydalı olur. O delikte kalmaktansa, Almanya’da bir yıl geçirsem daha fazla ilerleme kaydederim.”</p>

  <p>Oxford’un, okuldaki hayatına devam etmesinden ancak biraz daha iyi olabileceğini hissettiğini söyleyemezdi. Kendi kendinin efendisi olmayı çok istiyordu. Ayrıca orada, eski okul arkadaşları arasında belli bir dereceye kadar tanınacaktı ve onların hepsinden uzaklaşmak istiyordu. Okul hayatının tam bir fiyasko olduğunu hissediyordu. Yeni bir başlangıç yapmak istiyordu.</p>

  <p>Almanya’ya gitme arzusu, Blackstable’da kısa süre önce tartışılan belli fikirlerle örtüşüyordu. Bazen arkadaşları doktora kalmaya gelirdi ve dış dünyadan haberler getirirlerdi; ağustos ayını deniz kenarında geçiren konukların da meselelere kendilerine has bakışları vardı. Papaz, eski moda eğitimin bugünlerde eskisi kadar faydalı olduğunu düşünmeyen insanların bulunduğunu, modern dillerin onun gençliğindekinden daha büyük önem kazandığını duymuştu. Kendi kafası ise karışıktı, çünkü küçük erkek kardeşi bazı sınavlarından kalınca Almanya’ya gönderilmiş ve böylece bir emsal oluşturmuştu ama orada tifodan öldüğü için bu deneye tehlikeli gözüyle bakmaktan başka çare kalmıyordu. Bu konuda yapılan sayısız sohbetin sonucu, Philip’in bir dönem için daha Tercanbury’y<sup>e</sup> dönmesi ve ardından okulu bırakması oldu. Philip bu anlaşmadan tatmin olmadı. Ama oraya döndükten birkaç gün sonra, müdür onunla konuştu.</p>

  <p>“Amcandan mektup aldım. Anlaşılan Almanya’ya gitmek istiyormuşsun, o da bana bu konuda ne düşündüğümü sormuş.”</p>

  <p>Philip hayretler içinde kaldı. Vasisinin sözünden dönmesine çok öfkelenmişti.</p>

  <p>“Ben bu konunun kapandığını sanıyordum, efendim,” dedi.</p>

  <p>“Öyle olmamış. Ona, seni okuldan almanın yapılacak en büyük hata olduğunu yazdım.”</p>

  <p>Philip hemen oturup amcasına zehir zemberek bir mektup döşendi. Sözlerine hiç dikkat etmedi. O kadar kızmıştı ki gece çok geç saate kadar uyuyamadı, sabah erkenden uyanınca da ona olan davranışını kara kara düşündü. Sabırsızlıkla bir cevap bekledi. İki üç gün içinde cevap geldi. Louisa Yengesi yumuşak, üzgün bir mektup yazmış, büyük endişe duyan amcasına böyle şeyler söylememesi gerektiğini belirtmişti. Hıristiyanlığa yakışmayacak biçimde, nezaketsiz davranmıştı. Onun için en iyisini yapmaya çalıştıklarını bilmesi gerekirdi ve kendisinden çok daha yaşlı oldukları için, hakkında hayırlısının ne olduğunu ondan iyi bilirlerdi. Philip ellerini yumruk yaptı. Bu lafı çok duymuştu ve neden doğru olması gerektiğini anlayamıyordu; ne şartlar altında olduğunu onun kadar bilmiyorlardı, yaşlarının daha fazla olmasının onlara daha büyük bir bilgelik kazandırdığını nasıl olup da tartışmasız kabul edebiliyorlardı? Mektup, Bay Carey’nin okuldan ayrılma dilekçesini geri aldığı bilgisiyle bitiyordu.</p>

  <p>Philip, hiddetini gelecek yarım günlük tatile kadar besledi. Cumartesi öğleden sonraları dua için Katedral’e gitmeleri gerektiğinden, bu tatil salıları ve perşembeleri oluyordu. Altıncı sınıfların tamamı dışarı çıkınca geride kalıp bekledi.</p>

  <p>“Bu öğleden sonra Blackstable’a gidebilir miyim, lütfen efendim?” diye sordu.</p>

  <p>“Hayır,” dedi müdür, kestirip atarak.</p>

  <p>“Çok önemli bir konuda amcamla görüşmeliyim.”</p>

  <p>“Hayır dediğimi duymadın mı?”</p>

  <p>Philip cevap vermedi. Dışarı çıktı. Düştüğü utanç verici durumdan neredeyse midesi bulanmıştı; sorduğu sorudan duyduğu ve terslenip reddedilişin verdiği utançtan. Artık müdürden nefret ediyordu. En zorbaca davranış olduğu için asla bir nedene dayanma gereği görmeyen bu despotizm altında debelenip duruyordu. Ne yaptığını umursamayacak kadar öfkeliydi, akşam yemeğinden sonra çok iyi bildiği arka yollardan istasyona yürüdü, Blackstable’a giden treni ucu ucuna yakaladı. Papaz evine yürüyüp amcasıyla yengesini yemek odasında oturur buldu.</p>

  <p>“Hoppala, sen nereden çıktın böyle?” dedi Papaz.</p>

  <p>Philip’i gördüğüne memnun olmadığı her halinden belliydi. Biraz tedirgin olmuş gibiydi.</p>

  <p>“Okuldan ayrılmamla ilgili gelip seninle görüşmem gerek diye düşündüm. Burada bana bir şeyin sözünü verip de bir hafta sonra farklı bir şey yapmanın ne demek olduğunu bilmek istiyorum.”</p>

  <p>Bu cüretinden biraz korktu ama tam olarak hangi kelimeleri kullanacağı konusunda kararını vermişti ve kalbi güm güm çarpsa da kendini bunları söylemeye zorladı.</p>

  <p>“Bu akşam buraya gelmek için izin aldın mı?”</p>

  <p>“Hayır. Perkins’e sordum ama izin vermedi. Eğer ona buraya geldiğimi yazarsan, sayende esaslı bir ceza alabilirim.”</p>

  <p>Bayan Carey oturmuş, titreyen ellerle örgü örüyordu. Böyle sahnelere alışık değildi, bunlar karşısında fena halde tedirgin oluyordu.</p>

  <p>“Söylesem layığını bulmuş olursun,” dedi Bay Carey.</p>

  <p>“Tam bir ispiyoncu olmak istiyorsan yazabilirsin. Perkins’e daha önce yazdıklarına bakılırsa, böyle bir şey yapacak yetenek var sende.”</p>

  <p>Philip bunu söyleyerek aptallık etti, çünkü bu sözler Papaz’a tam olarak istediği fırsatı verdi.</p>

  <p>“Sen karşımda böyle küstah laflar ederken oturup dinleyecek değilim,” dedi vakur bir tavırla.</p>

  <p>Ayağa kalkıp hızlı adımlarla odadan çıktı, çalışma odasına gitti. Philip onun kapıyı kapatıp kilitlediğini duydu.</p>

  <p>“Of, Tanrım, keşke yirmi bir yaşında olsaydım. Böyle eli kolu bağlı kalmak korkunç bir şey.”</p>

  <p>Louisa Yenge usul usul ağlamaya başladı.</p>

  <p>“Ah Philip, amcanla böyle konuşmamalıydın. Lütfen gidip ondan özür dile.”</p>

  <p>“Özür mözür dilemeyeceğim. Onun bu yaptığı adice bir istismar. Beni o okulda tutmak elbette israf ama umurunda mı? Para onun değil sonuçta. Beni cahil insanların velayetine bırakmak tam bir zalimlik.”</p>

  <p>“Philip.”</p>

  <p>Laflarına hâkim olamayan Philip’in öfkesi, kadının sesini duyunca birden kesildi. Kalp kırıcıydı. Söylediklerinin şiddetini fark etmemişti.</p>

  <p>“Philip, nasıl bu kadar zalim olabilirsin? Biliyorsun ki sadece senin için en iyisini yapmaya çalışıyoruz, hiçbir deneyimimiz olmadığının da farkındayız; kendi çocuğumuz hiç olmadı: Bu yüzden Bay Perkins’e danıştık.” Sesi titredi. “Sana annelik etmeye çalıştım. Seni kendi oğlummuş gibi sevdim.”</p>

  <p>Yengesi o kadar ufak tefek ve zayıftı, bir kız kurusunu andıran halinde öyle dokunaklı bir şey vardı ki Philip’in içine dokundu. Kocaman bir yumru ansızın boğazını tıkarken, gözleri yaşlarla doldu.</p>

  <p>“Çok özür dilerim,” dedi Philip. “Kabalık etmek istememiştim.”</p>

  <p>Kadının yanında diz çöküp ona sarıldı ve ıslak, pörsümüş yanaklarından öptü. Louisa Yenge içli içli ağlıyordu, Philip birden bu heba olmuş hayata acıdı. Kadın daha önce hiç duygularını böyle apaçık gösterecek biçimde kendini kapıp koyuvermemişti.</p>

  <p>“Sana karşı olmak istediğim kişi olamadığımın farkındayım Philip, ama bunu nasıl yapacağımı bilmiyordum. Benim için çocuk sahibi olamamak, senin için bir annenin olmaması kadar korkunçtu.”</p>

  <p>Philip kendi öfkesini ve dertlerini unuttu, artık sadece bölük pörçük sözlerle ve beceriksiz küçük okşamalarla onu teselli etmeyi düşünebiliyordu. Ardından saat çaldı, yoklamadan önce vaktinde onu Tercanbury’ye geri götürecek tek treni yakalamak için bir an önce fırlaması gerekti. Vagonun köşesine oturduğunda, hiçbir şey yapamamış olduğunu anladı. Zayıflığı yüzünden kendisine kızgındı. Papazın fiyakacı havası ve yengesinin gözyaşlarıyla amacından dönmesi aşağılık bir durumdu. Ama çiftin arasında geçen, onun bilmediği sohbetlerin sonucunda müdüre bir mektup daha yazılmıştı. Bay Perkins, sabırsız bir omuz silkişle mektubu okudu. Onu Philip’e de gösterdi. Şöyle diyordu:</p>

  <div class="mb1"></div>

  <p><i>Sevgili Bay Perkins,</i></p>

  <p><i>Vesayetim altındaki çocukla ilgili sizi tekrar rahatsız ettiğim için beni affedin ama hem yengesi hem de ben onun için endişeleniyoruz. Okuldan ayrılmaya çok istekli görünüyor ve yengesi onun mutsuz olduğunu düşünüyor. Onun ebeveyni olmadığımızdan, ne yapmak gerektiğine karar vermek bizim için çok zor. Çok başarılı olmadığına inanıyor sanırım ve kalmanın kendi parasını israf etmek olduğunu düşünüyor. Onunla konuşursanız çok minnettar olurum, eğer</i> hâlâ <i>aynı fikirdeyse, aslında benim de niyetlendiğim gibi Noel zamanı okuldan ayrılması belki de en iyisidir.</i></p>

  <p class="sag"><i>Saygılarımla,<br/>
  William Carey.</i></p>

  <div class="mb1"></div>

  <p>Philip mektubu geri verdi. Galibiyeti karşısında gururdan ürperdiğini hissetti. Kendi dediği olmuştu ve bundan memnundu. Kendi iradesi, başkalarının iradesi karşısında zafer kazanmıştı.</p>

  <p>“Senden alacağı bir sonraki mektupla fikrini yine değiştirecekse, amcana yazmak için yarım saat harcamanın pek faydası yok,” dedi müdür sinirli sinirli.</p>

  <p>Philip hiçbir şey söylemedi, yüzü tamamen ifadesizdi; ama gözlerinin parlamasına mâni olamadı. Bay Perkins bunu fark etti ve küçük bir kahkaha attı.</p>

  <p>“Sağlam bir gol attın, değil mi?” dedi.</p>

  <p>Ardından Philip açık açık gülümsedi. Sevinçten havalara uçtuğunu gizleyemedi.</p>

  <p>“Ayrılmaya istekli olduğun doğru mu?”</p>

  <p>“Evet, efendim.”</p>

  <p>“Burada mutsuz musun?”</p>

  <p>Philip kızardı. İçten içe, duygularının derinliklerine inmek için yapılan her türlü girişimden nefret ediyordu.</p>

  <p>“Ah, bilmiyorum, efendim.”</p>

  <p>Bay Perkins parmaklarını yavaş yavaş sakalından geçirdi, düşünceli bir halde ona baktı. Neredeyse kendi kendine konuşur gibiydi.</p>

  <p>“Elbette okullar ortalama kişiler için yapılmıştır. Deliklerin hepsi yuvarlaktır ve kazıkların şekli ne olursa olsun bir şekilde oraya sıkışmak zorundadırlar. İnsanın ortalama kişilere harcayacak zamanı olmayabilir.” Sonra birden Philip’e döndü: “Bana bak, sana bir önerim var. Artık dönemin sonuna geldik sayılır. Bir dönem daha okusan ölmezsin, hem Almanya’ya gitmek istiyorsan Paskalya’dan sonra gitmen, Noel’den sonra gitmenden iyidir. Baharda, kış ortasından daha güzel olur. Gelecek dönemin sonunda eğer hâlâ gitmek istiyorsan hiç itiraz etmeyeceğim. Ne dersin?”</p>

  <p>“Çok teşekkür ederim, efendim.”</p>

  <p>Philip son üç ayı kazandığına o kadar memnundu ki bir dönem fazladan okumakta sakınca görmedi. Paskalya’dan önce oradan sonsuza dek kurtulacağını bilmek, okulun gözüne daha az hapishane gibi görünmesini sağladı. Kalbi kıpır kıpırdı. O akşam şapelde etrafındaki çocuklara baktı, sınıflarına göre ayrı ayrı duruyorlardı, hepsi kendisinin eski haliydi ve yakında onları bir daha asla görmeyeceğini düşünmenin verdiği mutlulukla kıkırdadı. Bu, onlara karşı neredeyse dostane hisler duymasına yol açtı. Gözleri Rose’a takıldı. Rose, sınıf başkanı olarak görevini çok ciddiye alıyordu; okulda iyi bir etki yaratma konusunda sağlam fikirlere sahipti; o akşamki Kutsal Kitap pasajını okuma sırası onundu ve çok da güzel okudu. Philip, ondan sonsuza dek kurtulacağını düşünüp gülümsedi, altı ay sonra Rose’un uzun boylu olmasının ve dimdik endamının hiçbir önemi kalmayacaktı; hem altıncı sınıfın sınıf başkanı ve kaptanı olmasının ne önemi vardı ki? Philip cüppeleri içindeki öğretmenlere baktı. Gordon ölmüştü, iki yıl önce geçirdiği beyin kanamasından hayatını kaybetmişti, ama geri kalanların hepsi oradaydı. Philip artık onların bir avuç zavallı olduğunu biliyordu, belki Turner hariç, onun içinde insana benzer bir şeyler vardı; onu boyun eğmeye mecbur ettikleri düşüncesi kıvrandırıcıydı. Altı ay sonra onların da önemi kalmayacaktı. Övgüleri ona hiçbir şey ifade etmiyordu, kınamalarına omuz silkip geçecekti.</p>

  <p>Philip duygularını başkalarına göstermemeyi öğrenmişti ve utangaçlığı hâlâ azap çekmesine yol açıyordu ama genelde morali yüksekti; hem çekingenlikle, sessizce ve vakur bir biçimde topallamasına rağmen, kalbinden sevinç çığlıkları yükseliyordu sanki. Daha kolaylıkla yürüyormuş gibi geliyordu ona. Kafasında her türlü düşünce dans ediyor, hayaller öyle büyük bir heyecanla birbirini kovalıyordu ki Philip onları takip edemiyordu; ama böyle gelip geçmeleri içini coşkuyla dolduruyordu. Artık mutlu olduğu için çalışabiliyordu ve dönemin geri kalan haftalarını, uzun zamandır süren ihmalkârlığını telafi etmekle geçirdi. Beyni su gibi işliyordu ve zekâsının meşguliyeti ona hevesli bir mutluluk veriyordu. Dönemin sonunda yapılan sınavlarda çok başarılı oldu. Bay Perkins sadece bir yorumda bulundu: Onunla yazdığı bir makale hakkında konuşurken, genel eleştirilerinden sonra şöyle söyledi:</p>

  <p>“Aptalı oynamayı biraz bırakmaya karar verdin demek, öyle mi?”</p>

  <p>Parlayan dişlerini göstererek ona gülümsedi, Philip de yere bakıp mahcubiyetle sırıttı.</p>

  <p>Yaz dönemi sonunda verilecek çeşitli ödüllerin aralarında paylaştırılacağı altı çocuk, Philip’i ciddi bir rakip olarak görmeyi bırakmıştı, ama artık ona bir tür sıkıntıyla bakıyorlardı. Paskalya’da ayrılacağını, bu yüzden kesinlikle bir rakip olmadığını, onları kendi endişeleriyle baş başa bırakacağını kimseye söylememişti. İki üç tatilini Fransa’da geçiren Rose’un Fransızcasıyla böbürlendiğini ve İngilizce makaleye verilen Başpapaz Ödülü’nü almayı umduğunu biliyordu; Philip’in bu derslerde kendisinden çok daha başarılı olduğunu gördükçe nasıl bunalıma girdiğini izlemek, Philip’e büyük tatmin sağlıyordu. Bir diğer öğrenci olan Norton, okulun sunduğu burslardan birini alamazsa Oxford’a gidemeyecekti. Philip’e burslara başvurup başvurmayacağını sordu.</p>

  <p>“Senin için sakıncası mı var?” diye sordu Philip.</p>

  <p>Başka birinin geleceğini elinde tutma düşüncesi onu keyiflendirdi. Bu çeşitli ödülleri gerçekte avucunun içinde tutmanın ve onları küçümsediği için bunları başkalarına bırakmanın duygusal bir hazzı vardı. Sonunda ayrılma vakti geldi ve veda etmek için Bay Perkins’in yanına gitti.</p>

  <p>“Gerçekten buradan ayrılmak istediğini söylemeye gelmedin herhalde?”</p>

  <p>Müdürün bariz şaşkınlığını görünce, Philip’in yüzü düştü.</p>

  <p>“Hiçbir itirazınızın olmayacağını söylemiştiniz, efendim,” diye cevapladı.</p>

  <p>“Bunun sadece suyuna gitmem gereken geçici bir heves olduğunu sanmıştım. İnatçı ve dik kafalı olduğunu biliyorum. Ne halt etmeye şimdi okuldan ayrılmak istiyorsun ki? Her halükârda sadece bir dönemin daha kaldı. Magdalen bursunu kolayca alabilirsin; vereceğimiz ödüllerin yarısı da senin olacak.”</p>

  <p>Philip somurtarak adama baktı. Oyuna getirildiğini hissetti; ama ondan söz almıştı, Perkins’in sözünün arkasında durması gerekirdi.</p>

  <p>“Oxford’da şahane zaman geçireceksin. Daha sonra ne yapacağına hemen karar vermen de gerekmiyor. Zeki biri için oradaki yaşamın ne kadar eğlenceli olduğunun bilincinde misin, merak ediyorum.”</p>

  <p>“Almanya’ya gitmek için artık bütün hazırlıklarımı yaptım, efendim,” dedi Philip.</p>

  <p>“Değiştirilemeyecek hazırlıklar mı bunlar?” diye sordu Bay Perkins, muzip bir gülümsemeyle. “Seni kaybettiğime çok üzüleceğim. Okullarda hep çalışan hayli aptal çocuklar, aylaklık eden akıllı çocuktan daha başarılıdır ama akıllı çocuk çalışacak olsa... Peki neden, bu dönem öyle çok çalıştın?”</p>

  <p>Philip kıpkırmızı oldu. İltifatlara alışkın değildi ve daha önce kimse ona akıllı olduğunu söylememişti. Müdür elini Philip’in omzuna koydu.</p>

  <p>“Biliyor musun, kalın kafalı çocukların aklına bir şeyler sokmaya çalışmak sıkıcı bir iş, ancak ara sıra daha ağzından laf çıkmadan ne demek istediğini anlayan, yolun yarısını aşmış bir çocuğa öğretme şansını yakalayınca, işte o zaman öğretmenlik dünyanın en eğlenceli işine dönüşür.”</p>

  <p>Philip bu güzel sözler karşısında eridi; gitmesinin ya da kalmasının Bay Perkins için gerçekten önemli olacağı hiç aklına gelmemişti. Duygulandı, gururu okşandı. Okul günlerini zaferle sona erdirip Oxford’a gitmek çok zevkli olurdu: OKS maçlarında oynamak için dönen öğrencilerden ya da üniversiteden gelen, etütlerin birinde yüksek sesle okunan mektuplardan dinlediği hayat bir anda gözünde canlandı. Ama utandı; şimdi vazgeçecek olursa kendi gözünde aptal durumuna düşerdi; müdürün bu numarasının başarısına amcası kıkır kıkır gülerdi. Rahatça ulaşabileceği tüm o ödüllerden feragat etmesi büyük bir hayal kırıklığıydı; çünkü onları almayı, yavan, sıradan bir şekilde onları kazanmayı hor görüyordu. Birazcık daha ikna edilmeye ihtiyacı vardı, özsaygısını korumaya yetecek kadar sadece, işte o zaman Philip Bay Perkins’in dilediği her şeyi yapardı; ama yüzü bu çatışan duygularını hiçbir şekilde açık etmiyordu. Durgun ve somurtkandı.</p>

  <p>“Sanırım gitmeyi tercih ederim, efendim,” dedi.</p>

  <p>İşleri kendi nüfuzuyla halleden pek çok erkek gibi Bay Perkins de gücü hemen etkisini göstermeyince sabrını biraz kaybetti. Yapacak pek çok işi vardı ve ona delilik derecesinde inatçı görünen bir çocuğa daha fazla zaman harcayamazdı.</p>

  <p>“Pekâlâ, gerçekten istiyorsan gitmene izin vereceğim demiştim ve sözümü tutuyorum. Almanya’ya ne zaman gidiyorsun?”</p>

  <p>Philip’in kalbi deli gibi çarpıyordu. Savaş kazanılmıştı, kaybetmeyi tercih edip etmeyeceğini bilmiyordu.</p>

  <p>“Mayısın başında, efendim,” diye cevapladı.</p>

  <p>“Peki, döndüğünde gelip bizi ziyaret etmelisin.”</p>

  <p>Elini uzattı. Ona bir şans daha vermiş olsaydı, Philip fikrini değiştirebilirdi, ama meseleye kapanmış gözüyle bakıyor gibiydi. Philip binadan çıktı. Okul günleri sona ermişti, özgürdü; ama sabırsızlıkla beklediği o sevinçten havalara uçma anını yaşayamadı. Okul binasının çevresinde ağır ağır dolaştı, güçlü bir kasvet onu ele geçirdi. Artık aptallık etmemiş olmayı diliyordu. Gitmek istemiyordu ama müdürün yanına gidip de kalacağını söylemeyi asla kendine yediremeyeceğini de biliyordu. Bu kendini asla düşürmeyeceği bir utançtı. Yaptığının doğru olup olmadığını merak etti. Kendinden ve içinde bulunduğu tüm koşullardan hoşnut değildi. İnsan istediğini elde ettikten sonra, bunu yapmamış olmayı dileyip dilemeyebileceğini sordu kendi kendine sersemlemiş halde.</p>
</body>
</html>