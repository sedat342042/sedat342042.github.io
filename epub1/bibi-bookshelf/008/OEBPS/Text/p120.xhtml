<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>120</h2>

  <p>Philip deliksiz uyudu ve Harold’ın yüzünü bir tüyle gıdıklaması üstüne sıçrayarak uyandı. Gözlerini açınca bir mutluluk çığlığı koptu. Uyku mahmuruydu.</p>

  <p>“Hadi bakalım, tembel teneke,” dedi Jane. “Sally acele etmezsen seni beklemeyeceğini söyledi.”</p>

  <p>O zaman olanları hatırladı. Yüreği burkuldu, çoktan yataktan yarı yarıya kalkmışken durdu; onun yüzüne nasıl bakacağını bilemiyordu; aniden kendini şiddetle suçlamaya başladı ve yaptığından çok ama çok pişman oldu. Bu sabah kız ona ne diyecekti? Onunla karşılaşmaktan çok korkuyordu, kendi kendine nasıl bu kadar aptal olabildiğini sordu. Ama çocuklar ona hiç vakit bırakmadı; Edward onun mayosuyla havlusunu aldı, Athelstan pijamalarını yırtarcasına çıkardı; üç dakika içinde hepsi paldır küldür yola çıkmıştı. Sally ona gülümsedi. Her zamanki gibi tatlı ve masum bir gülümsemeydi bu.</p>

  <p>“Giyinmen hakikaten uzun sürüyor,” dedi. “Hiç gelmeyeceksin sandım.”</p>

  <p>Tavırlarında hiçbir değişiklik yoktu. Philip, örtük ya da bariz, bir tür değişim görmeyi beklemişti; kızın ona karşı tutumunda bir utandırma ya da öfke veya belki daha yakın bir samimiyet olacağını düşünmüştü; ama hiçbir şey yoktu. Aynen eskisi gibiydi. Hep birlikte, konuşup gülüşerek denize doğru yürüdüler; Sally sessizdi ama hep böyle mesafeliydi zaten, ama Philip onu daha önce hiç bundan farklı, nazik ve yumuşak görmemişti. Ne onunla konuşma çabası gösteriyor ne de bundan kaçınıyordu. Philip hayretler içinde kalmıştı. Dün gece yaşananların kızda bir tür dönüşüm yaratmasını beklemişti, ama hiçbir şey olmamıştı sanki; bu bir rüya olabilirdi; küçük bir kız bir elini, küçük bir oğlan diğer elini tutmuş halde, mümkün mertebe kaygısızca konuşmaya çalışarak onlarla birlikte yürürken, bir açıklama arayıp durdu. Sally’nin bu meselenin unutulmasını isteyip istemediğini merak etti. Belki onun duyguları da kendisininki gibi kontrolden çıkmıştı ve olanlara, olağandışı koşullarda meydana gelmiş bir kaza muamelesi yaparak konuyu kafasından çıkarmaya karar vermiş olabilirdi. Bu ona, ne yaşına ne karakterine uygun bir düşünce gücü ve olgun bir bilgelik atfetmek olurdu. Ama Philip onun hakkında hiçbir şey bilmediğini fark etti. Sally’de hep muammalı bir şeyler vardı.</p>

  <p>Suda birdirbir oynadılar, yıkanma faslı önceki günkü kadar gürültülü geçti. Sally gözlerini üstlerinden ayırmayarak ve fazla açıldıklarında onlara seslenerek hepsine analık etti. Diğerleri şakalaşırken o ciddiyetle ileri geri yüzdü, ara sıra kendini sırtüstü suya bıraktı. Ardından çıkıp kurulandı; diğerlerine hayli kararlı bir tonla seslendi, suda en son sadece Philip kalmıştı. O da bu fırsatı doğru dürüst yüzmek için kullandı. Bu ikinci sabahta soğuk suya daha fazla alışmıştı, tuzlu ferahlığından büyük zevk aldı; kollarıyla bacaklarını özgürce kullanmak onu sevindirdi, uzun, güçlü darbelerle suyu aştı. Ama vücuduna bir havlu sarmış olan Sally, suyun kıyısına gitti.</p>

  <p>O kendisinin sorumluluğundaki küçük bir oğlan çocuğuymuş gibi, “Sen de şimdi çıkıyorsun Philip,” diye bağırdı.</p>

  <p>Philip otoriter üslubuna gülümseyerek ona yaklaşırken, kız onu haşladı.</p>

  <p>“Bu kadar uzun kalman büyük münasebetsizlik. Dudakların mosmor olmuş, hele şu dişlerine bak, takırdıyorlar.”</p>

  <p>“Peki peki. Çıkıyorum.”</p>

  <p>Sally onunla daha önce hiç bu üslupta konuşmamıştı. Olup bitenler kıza Philip üstünde bir tür hak iddia etme imkânı vermiş de onu ilgilenilmesi gereken bir çocuk olarak görüyordu adeta. Birkaç dakika içinde giyindiler, hepsi dönüş yoluna düştüler. Sally onun ellerine baktı.</p>

  <p>“Baksana, ne kadar morarmışlar.”</p>

  <p>“Ah, sorun değil. Sadece dolaşım meselesi. Kanım bir dakika içinde geri gelir.”</p>

  <p>“Bana ver şunları.”</p>

  <p>Sally onun ellerini birer birer kendininkilerin içine alıp, rengi geri gelene dek ovuşturdu. Duygulanıp kafası karışan Philip onu izledi. Çocuklardan ötürü hiçbir şey söyleyemiyor, onun bakışlarını yakalayamıyordu; ama kızın bakışlarını kasten kaçırmadığına emindi, sadece olmuyordu. Gün içinde, kızın tavırlarında aralarında bir şeyler geçtiğine dair bir farkındalığı ima edebilecek hiçbir şey olmadı. Belki her zamankinden biraz daha konuşkandı. Hepsi birlikte yeniden şerbetçiotu tarlasında otururlarken, annesine Philip’in soğuktan mosmor kesilene dek nasıl da sudan çıkmama münasebetsizliği yaptığını anlattı. İnanılmazdı, yine de önceki gece yaşanan olayın yol açtığı tek etki, kızda ona karşı bir koruma duygusu uyandırması olmuş gibiydi: Philip’e karşı da kardeşlerine olduğu gibi aynı analık etme içgüdüsüne sahipti.</p>

  <p>Akşama dek Philip onunla yalnız kalamadı. Kız yemeği pişiriyor, Philip de ateşin yanındaki çimenlerin üstünde oturuyordu. Bayan Athelny alışveriş yapmak için köye inmişti, çocuklar da kendi çeşitli meşgalelerindeydiler. Philip konuşmakta tereddüt ediyordu. Çok gergindi. Sally kendi sessiz becerisiyle önündeki işle meşguldü, Philip’e çok utandırıcı gelen bu sessizliği uysallıkla kabul etmişti. Philip nereden başlayacağını bilemiyordu. Sally kendisiyle konuşulmadan ya da söyleyecek belli bir şeyi olmadan nadiren konuşurdu. Sonunda Philip buna daha fazla dayanamadı.</p>

  <p>“Bana kızgın değil misin Sally?” deyiverdi bir anda.</p>

  <p>Kız başını sakince kaldırıp duygusuz duygusuz ona baktı.</p>

  <p>“Ben mi? Hayır. Neden kızgın olayım?”</p>

  <p>Philip’in kafası karışmıştı, cevap vermedi. Sally tencerenin kapağını kaldırdı, içindekileri karıştırdı ve tekrar kapattı. Havaya leziz bir koku yayıldı. Dudaklarını ancak birbirinden ayıran uysal bir gülümsemeyle Philip’e bir daha baktı; gözlerinin içi daha çok gülüyordu.</p>

  <p>“Senden hep hoşlandım,” dedi.</p>

  <p>Philip’in kalbi kaburgalarının içinde güm güm attı, kanın yanaklarına hücum ettiğini hissetti. Kendini hafifçe gülmeye zorladı.</p>

  <p>“Bilmiyordum.”</p>

  <p>“Aptal olduğun için.”</p>

  <p>“Benden neden hoşlandığını anlamıyorum.”</p>

  <p>“Ben de öyle.” Sally ateşe biraz daha odun attı. “Sokakta yattığın, yiyecek hiçbir şeyinin olmadığı zaman geldiğin gün senden hoşlandığımı anladım; o günü hatırlıyor musun? Annemle ben senin için Thorpy’nin yatağını hazırlamıştık.”</p>

  <p>Philip yeniden kızardı, çünkü o olaydan haberdar olduğunu bilmiyordu. O günleri dehşet ve utançla hatırladı.</p>

  <p>“Diğerleriyle ilgilenmememin sebebi bu. Annemin evlenmemi istediği o genç adamı hatırlıyor musun? Yemeğe gelmesine izin verdim çünkü çok rahatsız etti, ama hayır diyeceğimi biliyordum.”</p>

  <p>Philip o kadar şaşırmıştı ki söyleyecek bir şey bulamadı. Kalbinde tuhaf bir his vardı; bunun mutluluk değilse eğer ne olduğunu bilmiyordu. Sally tencereyi bir kez daha karıştırdı.</p>

  <p>“Çocuklar acele edip gelseler bari. Nereye kayboldular bilmiyorum. Yemek hazır artık.”</p>

  <p>“Gidip onları bulsam mı?” dedi Philip.</p>

  <p>Sıradan bir şeylerden konuşmak iyi gelmişti.</p>

  <p>“Eh, pek fena bir fikir olmadığım kabul etmeliyim... İşte, annem de geliyor.”</p>

  <p>Ardından, Philip ayağa kalkarken, Sally mahcubiyet duymadan baktı ona.</p>

  <p>“Çocukları yatırdıktan sonra seninle yürüyüşe çıkalım mı?”</p>

  <p>“Evet.”</p>

  <p>“Peki, çit turnikesinin orada bekle beni, işim bitince geleceğim.”</p>

  <p>Philip turnikeye oturup yıldızların altında, olgunlaşmış böğürtlenleriyle çit her iki yanında uzanırken bekledi. Topraktan gecenin bereketli kokuları yükseliyordu, hava yumuşak ve durgundu. Kalbi deli gibi çarpıyordu. Kendisine neler olduğunu anlayamıyordu. Tutkuyu ağlamalarla, gözyaşlarıyla ve şiddetle ilişkilendirirdi, Sally’de ise bunların hiçbiri yoktu; ancak tutkudan başka neyin kızın kendisini bırakmasına yol açtığını bilmiyordu. Onun için tutkudan başka ne olabilirdi? Kuzeni Peter Gann’a âşık olmuş olsa buna şaşırmazdı; bronz yüzü ve uzun, rahat adımlarıyla boylu boslu, ince yapılı ve düzgün biriydi. Philip kızın kendisinde ne bulduğunu merak etti. Sally’nin kendisini bildiği türden bir aşkla sevip sevmediğini bilmiyordu. Ne olmuş? Onun saflığından emindi. Pek çok şeyin bir araya geldiği belli belirsiz bir sezişe sahipti; kızın hissettiği şeyin tam bilincinde olmayışı, havanın, şerbetçiotlarının ve gecenin sarhoş ediciliği, doğal bir kadının sağlıklı içgüdüleri, sevecenliğin taşkınlığı ve biraz annece biraz da kardeşçe bir şefkatin varlığı; sahip olduğu her şeyi vermişti çünkü kalbi yardımseverlik doluydu.</p>

  <p>Yolda ayak sesleri duydu, karanlıktan bir siluet belirdi.</p>

  <p>“Sally,” diye mırıldandı.</p>

  <p>Kız durup turnikeye yaklaştı, onunla birlikte kırsalın tatlı, temiz kokuları da geldi. Yeni biçilmiş otların kokusunu taşıyordu sanki, olgun şerbetçiotlarının rayihasını ve taze çimenlerin ferahlığını. Philip’inkilere değen dudakları yumuşak ve dolgundu, kolları arasındaki güçlü bedeni sıkıydı.</p>

  <p>“Bolluk bereket,” dedi. “Sen bolluk ve bereketsin.”</p>

  <p>Kızın gözlerini kapatıp gözkapaklarını öptü, önce birini sonra diğerini. Sally’nin güçlü ve kaslı kolları dirseğe kadar çıplaktı; Philip bu çıplaklığı okşadı ve güzelliğine hayret etti; karanlıkta parlıyordu, cildi Rubens’in resmettikleri gibi bembeyaz ve şeffaftı, bir tarafında da küçük altın tüyler vardı. Bir Sakson tanrıçasının koluydu bu; ama hiçbir ölümsüz böylesi narin, sade bir doğallığa sahip olamazdı; Philip gülhatmilerden, adına York ve Lancaster denen kırmızı ve beyaz güllerden ve çörekotundan, hüsnüyusuftan ve hanımelinden, hezarenden ve taşkırandan müteşekkil, tüm insanların kalbinde açan çiçeklerle dolu bir köy evi bahçesi düşündü.</p>

  <p>“Nasıl olur da hoşlanırsın benden?” dedi. “Önemsizim, topalım, sıradanım, çirkinim.”</p>

  <p>Sally iki eliyle onun yüzünü tutup dudaklarından öptü.</p>

  <p>“Eski kafalı bir aptalsın, işte busun sen,” dedi.</p>
</body>
</html>