<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>41</h2>

  <p>Philip, Montpamasse Bulvarı’nda yürüdü. Baharda Hötel St. Georges’un hesapları için yaptığı ziyaret sırasında gördüğü Paris’e hiç benzemiyordu -hayatının bu dönemini şimdiden tüyleri ürpererek hatırlıyordu- ama bir taşra kasabasına dair düşüncelerini ona hatırlatıyordu. Rahat bir havası, zihni hayal kurmaya davet eden güneşli bir ferahlığı vardı. Ağaçların düzenliliği, evlerin pırıl pırıl beyazlığı, genişliği çok hoştu; kendisini şimdiden tam anlamıyla evindeymiş gibi hissediyordu. İnsanlara bakarak ağır ağır gezindi; en sıradan kişilerde, kırmızı geniş kuşaklı ve bol pantolonlu işçilerde, rengi atmış hoş üniformaları olan küçük askerlerde bir seçkinlik var gibiydi. O sırada Avenue de l’Observatoire’a varmıştı ve büyüleyici olmasının yanı sıra göz okşayıcı da olan manzaranın karşısında mutlulukla iç çekti. Lüksemburg Bahçeleri’ne geldi: Çocuklar oynuyor, uzun kurdeleler takmış hemşireler ikişer ikişer ağır ağır dolanıyor, meşgul erkekler kollarının altında çantalarla hızlıca geçiyordu, gençler acayip giyinmişti. Görüntü düzgün ve hoştu; doğa düzenlenip derli toplu hale getirilmişti ama bu o kadar zarifçe yapılmıştı ki düzensiz ve dağınık doğa barbarca geliyordu. Philip büyülenmişti. Hakkında çok okuduğu o yerde dikilmek onu çok heyecanlandırıyordu; ona göre burası klasik bir topraktı; gülümseyen Sparta Ovası’ın ilk kez gören yaşlı bir İspanyol efendinin hissedebileceği bir huşu ve mutluluk hissediyordu.</p>

  <p>Dolaşırken tesadüf eseri bir bankta tek başına oturan Bayan Price’ı gördü. O sırada kimseyi görmek istemediği için tereddüt etti, kızın kaba sabalığının etrafında duyumsadığı mutluluğun içinde yeri yokmuş gibi geldi; ama onun hassasiyetine karşı kabalık yaptığını hissetti ve kız da onu gördüğünden, nezaket icabı konuşması gerektiğini düşündü.</p>

  <p>“Ne yapıyorsun burada?” dedi Bayan Price, Philip yanına yaklaşırken.</p>

  <p>“Keyfime bakıyorum. Sen de öyle yapmıyor musun?”</p>

  <p>“Ah, saat dörtten beşe kadar buradayım her gün. Sürekli çalışan insanın kimseye bir hayrının olmayacağını düşünüyorum.”</p>

  <p>“Biraz oturabilir miyim?” diye sordu Philip.</p>

  <p>“İstiyorsan.”</p>

  <p>“Kulağa pek candan gelmiyor,” diyerek güldü.</p>

  <p>“Güzel şeyler söyleyip duran insanlardan değilim pek.”</p>

  <p>Biraz bozulan Philip, sessizce bir sigara yaktı.</p>

  <p>“Clutton benim çalışmalarımla ilgili bir şey söyledi mi?” diye sordu kız birden.</p>

  <p>“Hayır, söylediğini sanmıyorum,” dedi Philip.</p>

  <p>“Biliyor musun, işe yaramazın tekidir. Dâhi olduğunu sanıyor ama değil. Bir kere çok tembel. Deha sürekli sıkıntıya katlanabilme kapasitesidir. Gece gündüz demeden çalışmayı gerektirir. Eğer insan bir şeyi yapmayı kesinlikle kafasına koyarsa, onu yapmaktan başka çaresi yoktur.”</p>

  <p>Hayli çarpıcı, hararetli bir gayretkeşlikle konuşmuştu. Siyah hasır bir gemici şapkası takmış, pek temiz olmayan beyaz bir bluzla kahverengi etek giymişti. Eldiven takmamıştı, ellerinin yıkanmaya ihtiyacı vardı. O kadar iticiydi ki Philip onunla konuşmaya başlamamış olmayı diledi. Kızın onun kalmasını mı, yoksa gitmesini mi istediğini kestiremiyordu.</p>

  <p>“Senin için elimden gelen her şeyi yapacağım,” dedi birden, daha önce konuşulmuş hiçbir şeyi hesaba katmadan. “Ne kadar zor olduğunu biliyorum.”</p>

  <p>“Çok teşekkür ederim,” dedi Philip, ardından birden şöyle ekledi: “Gelip bir yerlerde benimle çay içmek ister misin?”</p>

  <p>Kız hemen ona bakıp kızardı. Kızardığında soluk teni, çilek ve bozulmuş krema gibi tuhaf bir ebruli görünüm kazanıyordu.</p>

  <p>“Hayır, teşekkürler. Çay içmek istediğimi nereden çıkardın? Daha yeni öğle yemeği yedim.”</p>

  <p>“Vakit geçiririz diye düşünmüştüm,” dedi Philip.</p>

  <p>“Sana fazla geldiyse beni dert etme. Yalnız kalmamın bence sakıncası yok.”</p>

  <p>O anda kahverengi bol pantolon giyip kep takmış iki adam geçti. Gençtiler ama ikisinin de sakalı vardı.</p>

  <p>“Bunlar sanat öğrencileri mi?” dedi Philip. <i>“Vie de Boheme</i>'den fırlamış gibiler.”</p>

  <p>“Onlar Amerikalı,” dedi Bayan Price küçümser bir edayla. “Fransızlar otuz yıldır böyle şeyler giymiyor ama Uzak Batı’dan gelen Amerikalılar, Paris’e vardıklarının ertesi günü böyle kıyafetler alıp kendi fotoğraflarını çektiriyorlar. Sanata da en fazla bu kadar yaklaşabiliyorlar. Ama onlar için bunun önemi yok, hepsi de paralı.”</p>

  <p>Amerikalıların kostümlerinin cüretkâr canlılığı Philip’in hoşuna gitti; bunun ruhun romantizmini yansıttığını düşündü. Bayan Price ona saati sordu.</p>

  <p>“Atölyeye doğru gitsem iyi olur,” dedi. “Eskiz derslerine girecek misin?”</p>

  <p>Philip bunlar hakkında hiçbir şey bilmiyordu, Bayan Price ona her akşam saat beşle altı arasında bir modelin oturduğunu, elli santim karşılığında isteyen herkesin gidip onun resmini yapabileceğini anlattı. Her gün farklı bir model geliyordu ve çok iyi bir alıştırmaydı.</p>

  <p>“Henüz bunun için yeterince iyi olduğunu sanmıyorum. Biraz beklesen iyi edersin.”</p>

  <p>“Neden denemeyeyim ki? Yapacak başka hiçbir işim yok.”</p>

  <p>Kalkıp atölyeye yürüdüler. Philip Bayan Price’ın davranışlarından onunla birlikte yürümesini mi istediğini, yoksa yalnız yürümeyi mi tercih edeceğini çıkaramadı. Ondan nasıl ayrılabileceğini bilemediğinden büyük utanç duydu; ama kız konuşmadı: Sorularına kaba bir tavırla cevap verdi.</p>

  <p>Atölyenin kapısında elinde büyük bir tabak tutan bir adam dikiliyordu ve herkes içeri girerken tabağa yarım frangını atıyordu. Atölye sabahkinden daha doluydu ve İngilizlerle Amerikalılar ağırlıkta değildi; ne de büyük oranda kadın vardı. Philip bu topluluğun daha çok onun beklediği türden bir şey olduğunu hissetti. Çok sıcaktı, hava çabucak ağırlaştı. Bu kez koca gri bir sakalı olan yaşlı bir adam oturuyordu ve Philip de sabahleyin öğrendiği azıcık şeyi uygulamaya çalışıyordu; ama pek iyi bir iş çıkaramadı; sandığı kadar iyi çizemediğini fark etti. Yanında oturan adamların bir iki eskizine kıskançlıkla göz attı ve karakalemi hiç böyle bir ustalıkla kullanıp kullanamayacağını merak etti. Saat çabucak geçti. Bayan Price’ın üstünde baskı oluşturmayı istemediğinden ondan uzak bir yere oturmuştu ve sonunda dışarı çıkmak için önünden geçerken, kız ona düşüncesizce nasıl geçtiğini sordu.</p>

  <p>“Pek iyi değil,” diyerek gülümsedi.</p>

  <p>“Eğer benim yanıma oturmaya tenezzül etseydin sana birkaç ipucu verebilirdim. Kendini fazla üstün görüyorsun galiba.”</p>

  <p>“Hayır, ondan değildi. Benim baş belası olduğumu düşünmenden korktum.”</p>

  <p>“Böyle düşünürsem yeterince açık seçik söylerim.”</p>

  <p>Philip kızın ona kendi görgüsüz tarzıyla yardım önerdiğini anladı.</p>

  <p>“Pekâlâ, yarın peşinden ayrılmayacağım o halde.”</p>

  <p>“Bence sakıncası yok,” diye cevapladı kız.</p>

  <p>Philip dışarı çıktı ve akşam yemeğine dek kendi başına ne yapabileceğini düşündü. Özgün bir şey yapmayı arzuluyordu. <i>Absinthe!</i> Kastedilen elbette buydu, dolayısıyla istasyona yürüyüp bir kafenin önüne oturdu ve siparişini verdi. Midesi bulanarak ve memnuniyetle onu içti. Tadı iğrenç gelmişti, ama manevi etkisi büyüleyiciydi; kendini tepeden tırnağa sanat öğrencisi gibi hissetti; aç karnına içtiği için de neşesi bir anda arttı. Kalabalığı izledi, bütün insanların kardeşi olduğunu düşündü. Mutluydu. Gravier’s’e vardığında Clutton’ın oturduğu masa tamamen doluydu ama Philip’in aksayarak geldiğini görür görmez ona seslendi. Yer açtılar. Akşam yemeği mütevazıydı: Bir kâse çorba, bir tabak et, meyve, peynir ve yarım şişe şarap; ama Philip ne yediğine hiç dikkat etmedi. Masadaki bütün adamları inceledi. Flanagan oradaydı yine: Amerikalıydı, neşeli suratında küçük kalkık bir burnu ve gülüp duran bir ağzı vardı. Rengârenk desenli, kemerli bir kaban giymiş, boynuna mavi bir atkı, başına tüvit kasket takmıştı. O sıralar Latin Mahallesi’nde empresyonizm egemenlik kazanmıştı, ama daha eski ekollere karşı zaferi henüz yeniydi; Carolus-Duran, Bouguereau ve onlar gibiler yeniden Manet, Monet ve Degas’nın karşısına dikilmişti. Bunları takdir etmek hâlâ bir nezaket göstergesiydi. İngiliz ve hemşerileri arasında Whistler’ın güçlü bir etkisi vardı ve sezgisi güçlü olanlar Japon baskılarını topluyordu. Eski ustalar yeni standartlarla test ediliyordu. Raffaello’nun yüzyıllardır gördüğü itibar, küstah genç adamlar arasında alay konusuydu. Onun bütün eserlerini, Velasquez’in National Gallery’deki IV. Felipe’nin başı karşılığında vermeyi teklif ediyorlardı. Philip, sanata dair bu tartışmayı fazla hırçın buldu. Öğle yemeğinde tanıştığı Lawson karşısında oturuyordu. Yüzü çilli, kızıl saçlı, zayıf bir gençti. Çok parlak yeşil gözleri vardı. Philip oturunca bu gözleri onun üzerine sabidendi ve birdenbire şöyle dedi:</p>

  <p>“Raffaello ancak başkalarının resimlerini yaptığı zaman fena değildir. Perugino’ların ya da Pinturicchio’ların resmini yaptığında hoştur; Raffaello’ları çizdiğinde ise,” küçümseyerek omuz silkti, “Raffaello’dur.”</p>

  <p>Lawson o kadar saldırgan konuşmuştu ki Philip şaşırıp kaldı, ama cevap vermesi gerekmedi çünkü Flanagan sabırsızca atılıverdi:</p>

  <p>“Ah, sanatın canı cehenneme!” diye bağırdı. “Hadi ‘cin’lenelim.”</p>

  <p>“Dün gece ‘cin’liydin Flanagan,” dedi Lawson.</p>

  <p>“İlla bu gece olsun demiyorum,” diye cevapladı. “Düşün Paris’tesin ve sürekli sanat düşünüyorsun.” Bariz bir Batılı aksanıyla konuşuyordu. “Vay be, yaşamak güzel.” Kendini toparladı, ardından yumruğunu masaya vurdu. “Sanatın canı cehenneme diyorum.”</p>

  <p>“Bunu söylemekle kalmıyorsun, sinir bozucu biçimde tekrarlayıp duruyorsun,” dedi Clutton sert bir tavırla.</p>

  <p>Masada bir Amerikalı daha vardı. Philip’in o öğleden sonra Lüksemburg Bahçesi’nde gördüğü hoş adamlara benzer biçimde giyinmişti. Zayıf, sofu görünümlü, koyu renk gözleri olan yakışıklı bir yüzü vardı; güzel kıyafetini bir korsanın enerjik havasıyla taşıyordu. Sürekli gözlerinin önüne düşen koyu renk saçları gürdü, en sık yaptığı hareket bazı uzun tutamları gözünün önünden çekmek için başını çarpıcı biçimde sürekli geriye atmasıydı. Manet’nin o sıralar Lüksemburg Müzesi’nde asılı olan <i>Olympia</i>'sından konuşmaya başladı.</p>

  <p>“Bugün onun karşısında bir saat dikildim, size onun iyi bir resim olmadığını söyleyebilirim.”</p>

  <p>Lawson bıçağıyla çatalını masaya bıraktı. Yeşil gözleri alev alev yandı, öfkeden nefesi kesildi; ama kendini sakinleştirmeye çalıştığı görülebiliyordu.</p>

  <p>“Cahil bir yabaninin fikirlerini duymak çok ilginç,” dedi. “Bize onun neden iyi bir resim olmadığını söyleyebilir misin?”</p>

  <p>Amerikalı cevap veremeden birisi hararetle araya girdi.</p>

  <p>“O beden resmine bakıp iyi olmadığını söyleyebileceğini mi kastediyorsun?”</p>

  <p>“Öyle demiyorum. Sağ meme gayet iyi resmedilmiş bence.”</p>

  <p>“Lanet olsun sağ memeye,” diye bağırdı Lawson. “Her şeyiyle o bir resim mucizesi.”</p>

  <p>Resmin güzelliklerini detaylıca anlatmaya başladı, ama Gravier’s’deki o masada uzun uzadıya konuşmaya kalkan kendi söyler kendi dinlerdi. Onu da kimse dinlemedi. Amerikalı öfkeyle araya girdi.</p>

  <p>“Başın da iyi olduğunu düşündüğünü söylemeye çalışmıyorsun değil mi?”</p>

  <p>Şimdi hırsından bembeyaz kesilen Lawson başı savunmaya başladı; ama yüzünde şen bir küçümseme ifadesiyle sessizce oturan Clutton onların lafını böldü.</p>

  <p>“Baş onun olsun. Başı istemiyoruz. Resmi etkilemiyor.”</p>

  <p>“Pekâlâ, baş senin olsun,” diye bağırdı Lawson. “Başı al, cehenneme kadar yolun var.”</p>

  <p>“Siyah çizgiye ne dersin?” diye yakındı Amerikalı, neredeyse çorbasına girecek bir saç tutamını mükemmel bir hareketle geriye atıp. “Doğada nesnelerin etrafında siyah bir çizgi görmezsin.”</p>

  <p>“Ah, Tanrım, cennetten ateşlerini gönder de şu kâfiri yaksın,” dedi Lawson. “Doğanın bununla ne ilgisi var? Doğada neyin olup neyin olmadığını kimse bilmiyor! Dünya doğayı sanatçının gözünden görür. Neden yüzyıllar boyunca dünya atları bir çitin üstünden dört bacaklarını da açmış şekilde atlarken gördü; vay canına bayım, o bacaklar açıktı. Monet renkli olduklarını keşfedene dek dünya gölgeleri siyah gördü; vay canına bayım, siyahtılar. Şayet nesneleri siyah bir çizgiyle çevrelemek istersek, dünya o siyah çizgiyi görecektir ve bir siyah çizgi olacaktır; eğer çimenleri kırmızı, inekleri mavi resmedersek, dünya onları kırmızı ve mavi olarak görecektir; vay canına, kırmızı ve mavi olacaklardır.”</p>

  <p>“Sanatın canı cehenneme,” diye homurdandı Flanagan. “Ben ‘cin’lenmek istiyorum.”</p>

  <p>Lawson bu lafa karışmayı duymazdan geldi.</p>

  <p>“Bana bak, <i>Olympia</i> Salon’da sergilenirken Zola - cahil ve zevksizlerin yuhalamaları, <i>pompier’</i>lerin, akademisyenlerin ve halkın alaylı ıslıkları arasından, Zola dedi ki: ‘Manet’nin resminin Louvre’da Ingres’nin <i>Büyük Odalık</i> resminin karşısına asılacağı günü sabırsızlıkla bekliyorum, üstelik karşılaştırıldıklarında kazanan <i>Büyük Odalık</i> olmayacak.’ Orada olacak. Her geçen gün zamanın daha da yaklaştığını görüyorum. On yıl içinde, <i>Olympia</i> Louvre’da olacak.”</p>

  <p>“Asla,” diye bağırdı Amerikalı, artık saçını tümüyle yüzünden çekebilmek için ani bir umutsuz girişimle iki elini de kullanıyordu. “O resim on yıl içinde ölmüş olacak. Sadece günün bir modası. Bir şeyi olmayan bir resim hayatta kalamaz ki o resimde de bu hiç yok.”</p>

  <p>“Neymiş o olmayan?”</p>

  <p>“Maneviyatı olmayan büyük yapıtlar var olamaz.”</p>

  <p>“Ah Tanrım!” diye bağırdı Lawson öfkeyle. “Meselenin bu olduğunu biliyordum. Maneviyat istiyor.” Ellerini birleştirip yalvarırcasına göğe kaldırdı. “Ah Kristof Kolomb, Kristof Kolomb, Amerika’yı keşfedince ne yaptın?”</p>

  <p>“Ruskin diyor ki...”</p>

  <p>Ama başka bir kelime daha edemeden Clutton amirane bir havayla bıçağının sapını masaya vurdu.</p>

  <p>“Beyler,” dedi sert bir sesle, koca burnu öfkeden kırışmıştı, “düzgün bir topluluk içinde bir daha asla duymayacağımı sandığım bir isim telaffuz edildi. İfade özgürlüğüyle sorunum yok, ama asgari edebin sınırlarına hepimiz dikkat etmeliyiz. İstiyorsanız Bouguereau’dan bahsedebilirsiniz: Söylenişinde kahkaha atmaya neden olabilecek neşeli bir iğrençlik vardır; ama bırakın da erdemli dudaklarımızı J. Ruskin, G.F. Watts veya E.B. Jones’la kirletmeyelim.”</p>

  <p>“Ruskin de kim bu arada?” diye sordu Flanagan.</p>

  <p>“Victoria döneminin Büyüklerinden biriydi. İngiliz tarzının ustasıdır.”</p>

  <p>“Ruskin’in üslubu - paçavralardan ve mor yamalardan oluşan bir şey,” dedi Lawson. “Ayrıca Victoria döneminin Büyüklerinin canı cehenneme. Ne zaman gazeteyi açıp, Victoria döneminden Büyük bir adamın ölümüyle karşılaşsam, biri daha gittiği için şükrediyorum. Tek yetenekleri uzun ömürlü olmalarıydı, hiçbir sanatçının kırk yaşından fazla yaşamasına izin vermemek lazım; bir insan o zamana dek en iyi eserini vermiş olur, bundan sonra tek yaptığı onu tekrarlayıp durmaktır. Keats’in, Shelly’nin, Bonnington’ın ve Byron’ın erken ölmeleri sizce de dünyadaki en büyük şansları değil mi? Swinburne <i>Poems and Ballads’</i>ın ilk cildi yayımlandığında göçüp gitseydi onun ne büyük bir dâhi olduğunu düşünürdük!”</p>

  <p>Masadaki kimse yirmi dört yaşından büyük olmadığından bu fikir memnuniyetle karşılandı ve kendilerini hevesle bu düşünceye kaptırdılar. İlk kez hepsi aynı fikirdeydi. Bunu detaylandırdılar. Birisi Kırk Akademisyen’in eserlerinden, Victoria döneminin Büyük adamlarının da kırkıncı yaşına geldiklerinde içine atılabileceği büyük bir şenlik ateşi yakmayı önerdi. Bu fikir alkışlarla kabul edildi. Cariyle ile Ruskin, Tennyson, Browning, G.F. Watts, E.B. Jones, Dickens, Thackeray, hepsi hemen ateşe atıldı; Bay Gladstone, John Bright ve Cobden; George Meredith hakkında bir an tartışma çıktı ama Matthew Arnold ile Emerson’dan keyifle vazgeçildi. Sonunda Walter Pater’e gelindi.</p>

  <p>“Walter Pater olmaz,” diye homurdandı Philip.</p>

  <p>Lawson yeşil gözleriyle bir an ona baktı, ardından başını aşağı yukarı salladı.</p>

  <p>“Çok haklısın, 'Walter Pater sırf <i>Mona Lisa</i> için mazur görülebilir. Cronshaw’u biliyor musun? Eskiden Pater’i tanırmış.”</p>

  <p>“Cronshaw kim?” diye sordu Philip.</p>

  <p>“Cronshaw bir şair. Burada yaşıyor. Hadi Lilas’ya gidelim.”</p>

  <p>La Closerie des Lilas akşam yemeğinden sonra sık sık gittikleri bir kafeydi ve akşam dokuzla gece iki saatleri arasında Cronshaw hep orada olurdu. Ama bir gece için bu kadar entelektüel muhabbet Flanagan’a yetmişti, Lawson gitmeyi önerince Philip’e döndü:</p>

  <p>“Of ya, hadi kız bulabileceğimiz bir yere gidelim,” dedi. “Gaité Montparnasse’a gel de ‘cin’lenelim.”</p>

  <p>“Gidip Cronshaw’u görmeyi ve ayık kalmayı tercih ederim,” diyerek güldü Philip.</p>
</body>
</html>