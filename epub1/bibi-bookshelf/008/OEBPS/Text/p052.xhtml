<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>52</h2>

  <p>Philip ertesi gün Blackstable’a vardı. Annesinin ölümünden beri onunla yakın bağı olan kimseyi kaybetmemişti; yengesinin ölümü onu çok sarsmış, içini de tuhaf bir korkuyla doldurmuştu; ilk kez kendi faniliğini hissetti. Onu kırk yıldır seven ve ona bakan kadının daimi yoldaşlığı olmadan hayatın amcası için nasıl bir hal alacağını kavrayamıyordu. Onu umutsuz bir yasla çökmüş bulacağını zannediyordu. İlk buluşmadan korkuyordu; elle tutulur hiçbir şey söyleyemeyeceğini biliyordu. Kendi kendine birkaç kez münasip bir konuşmanın provasını yaptı.</p>

  <p>Yan kapıdan papaz evine girip yemek odasına gitti. William Amca gazete okuyordu.</p>

  <p>“Trenin geç kaldı,” dedi başını kaldırıp bakarak.</p>

  <p>Philip duygularını koyuvermeye hazırlanmıştı, ama bu duygusuz karşılama onu ürküttü. Durgun ama sakin amcası ona gazeteyi uzattı.</p>

  <p><i>“The Blackstable Times'ta</i> onun hakkında çok hoş, küçük bir paragraf var,” dedi.</p>

  <p>Philip bir şey düşünemeden alıp okudu.</p>

  <p>“Gelip onu görmek ister misin?”</p>

  <p>Philip başını salladı, birlikte üst kata çıktılar. Louisa Yenge büyük bir yatağın ortasında yatıyordu, dört bir yanına çiçekler serpiştirilmişti.</p>

  <p>“Kısa bir dua etmek ister misin?” dedi Papaz.</p>

  <p>Diz çöktü ve kendisinden beklenen bu olduğu için, Philip amcasının yaptıklarını yaptı. Buruşmuş küçücük yüze baktı. Sadece bir duygunun farkına varabiliyordu: Nasıl da ziyan olmuş bir hayat! Bir dakika sonra Bay Carey öksürüp ayağa kalktı. Yatağın ayakucundaki bir çelengi işaret etti.</p>

  <p>“Toprak sahibinden geldi,” dedi. Kilisedeymiş gibi alçak sesle konuşuyordu, ama bir din adamı olarak onun kendini gayet evinde hissettiği anlaşılıyordu. “Çay hazırdır herhalde.”</p>

  <p>Yeniden aşağı, yemek odasına indiler. Çekilmiş perdeler, kasvetli bir hava yaratmıştı. Papaz, masanın karısının hep oturduğu ucuna oturdu ve törensel bir edayla çayı doldurdu. Philip ikisinin de bir şey yiyemeyeceğini hissetmekten kendini alamadı ama amcasının iştahının yerinde olduğunu görünce her zamanki haline kavuştu. Bir süre konuşmadılar. Philip, münasip olduğunu düşündüğü bir yas havasıyla harika bir keki yemeye koyuldu.</p>

  <p>“Papaz yardımcısı olduğum zamanlardan bu yana işler hayli değişti,” dedi Papaz daha sonra. “Gençliğimde matemli kimselere daima bir çift siyah eldiven ve şapkaları için de bir parça siyah ipek verilirdi. Zavallı Louisa, bu ipekleri elbiselerde kullanırdı. On iki cenazenin ona yeni bir elbise kazandırdığını söylerdi.”</p>

  <p>Ardından Philip’e kimlerin çelenk gönderdiğini söyledi; şimdiden yirmi dört etmişti; Ferne Papazı’nın karısı Bayan Rawlingson öldüğünde ona otuz iki tane gelmişti; ama muhtemelen çok daha fazlası ertesi gün gelecekti; cenaze saat on birde papaz evinde başlayacakö ve Bayan Rawlingson’ı rahat rahat geçebilmeleri gerekiyordu. Louisa, Bayan Rawlingson’ı hiçbir zaman sevmemişti.</p>

  <p>Cenazeyi kendim yöneteceğim. Louisa’ya onu başka birinin gömmesine asla izin vermeyeceğime yemin ettim.”</p>

  <p>Philip, ikinci bir dilim keki alınca amcasına onaylamaz bir ifadeyle baktı. Bu koşullar altında, davranışının açgözlülük olduğunu düşünmeden edemiyordu.</p>

  <p>“Mary Ann kesinlikle mükemmel kek yapıyor. Korkarım, bu kadar iyisini başka kimse yapamayacak.”</p>

  <p>“O gitmiyor, değil mi?” diye bağırdı Philip hayretle.</p>

  <p>Mary Ann, Philip kendini bildi bileli papaz evindeydi. Doğum gününü asla unutmamış, tuhaf ama dokunaklı biçimde ona hep meyveli tatlı yapıp göndermeye özen göstermişti. Philip onu gerçekten seviyordu.</p>

  <p>“Evet,” diye cevapladı Bay Carey. “Evde bekâr bir kadının bulunmasının uygun olacağını sanmıyorum.”</p>

  <p>“Ama Tanrı aşkına, kırk yaşını geçmiştir.”</p>

  <p>“Evet, geçti galiba. Ama son zamanlarda hayli baş belası gibi davranıyor, kaldırabileceğinden çok daha fazla iş yüklenmeye çalışıyor, ben de ona yol vermek için bunun iyi bir fırsat olduğunu düşündüm.”</p>

  <p>“Belli ki bir daha böyle bir fırsatın çıkması olası değil,” dedi Philip.</p>

  <p>Bir sigara çıkardı, ama amcası onu yakmasını önledi.</p>

  <p>“Cenaze bitene kadar olmaz Philip,” dedi nazikçe.</p>

  <p>“Pekâlâ,” dedi Philip.</p>

  <p>“Zavallı Louisa Yengen üst katta yatarken evde sigara içmek pek saygıdeğer bir davranış olmaz.”</p>

  <p>Kilise idarecisi ve banka müdürü John Graves, cenazeden sonra akşam yemeği için papaz evine geldi. Perdeler çekiliydi, Philip istemeden de olsa tuhaf bir rahatlama hissediyordu. Evdeki naaş onu rahatsız etmişti: Zavallı kadın sağken tümüyle nazik ve yumuşaktı; yine de üst kattaki yatak odasında soğuk ve katılaşmış halde yatarken, yaşayanların üstünde uğursuz bir etki yaratmıştı. Bu düşünce Philip’i çok korkuttu.</p>

  <p>Bir iki dakika, yemek odasında kilise idarecisiyle baş başa kaldı.</p>

  <p>“Umarım bir süre amcanla birlikte kalabilirsin,” dedi adam. “Hemen yalnız kalmamalı diye düşünüyorum.”</p>

  <p>“Herhangi bir plan yapmadım,” diye cevapladı Philip. “O beni isterse seve seve kalırım.”</p>

  <p>Kilise idarecisi, matemli kocayı neşelendirmek için akşam yemeği boyunca, Wesleyan Şapeli’ni kısmen yakıp kül eden, Blackstable’daki yeni olmuş yangından söz etti.</p>

  <p>“Sigortaları yokmuş diye duydum,” dedi, küçük bir gülümsemeyle.</p>

  <p>“Hiç fark etmez,” dedi Papaz. “Yeniden inşa etmek için istedikleri kadar para bulabilirler. Şapelde ibadet eden insanlar para vermeye hep hazırdır.”</p>

  <p>“Görüyorum ki Holden çelenk göndermiş.”</p>

  <p>Holden, görüş ayrılığı yaşadıkları papazdı ve her ne kadar Bay Carey her ikisi için de ölen Mesih’in hatırına yolda görünce başını eğip selam verse de onunla konuşmuyordu.</p>

  <p>“Bence çok zorlama,” diye belirtti düşüncesini. “Kırk bir çelenk geldi. Seninki çok güzeldi. Philip’le ben onu çok beğendik.”</p>

  <p>“Lafı bile olmaz,” dedi bankacı.</p>

  <p>Kendi çelenginin diğer herkesinkinden daha büyük olduğunu memnuniyetle fark etmişti. Gayet iyi görünüyordu. Cenazeye katılan insanlardan konuşmaya başladılar. Bunun için dükkânlar kapanmıştı ve kilise idarecisi cebinden bastırdığı duyuruyu çıkardı: <i>Bayan Carey’nin cenazesi dolayısıyla bu kuruluş saat bire kadar kapalıdır.</i></p>

  <p>“Benim fikrimdi,” dedi.</p>

  <p>“Kapatmaları büyük nezaket bence,” dedi Papaz. “Zavallı Louisa bunu takdir ederdi.”</p>

  <p>Philip akşam yemeğini yedi. Mary Ann bugüne pazar muamelesi yapmıştı, yemekte fırın tavukla üzümlü turta vardı.</p>

  <p>“Mezar taşını henüz düşünmemişsindir herhalde?” dedi kilise idarecisi.</p>

  <p>“Düşündüm. Taştan sade bir haç geldi aklıma. Louisa gösterişe hep karşı olmuştur.”</p>

  <p>“Bence haçtan daha iyisi olamaz. Eğer bir metin düşünüyorsan, şuna ne dersin: <i>İsa ile, çok daha iyi bir yerde?”</i></p>

  <p>Papaz dudak büktü. Her şeyi kendi başına halletmeye çalışan Bismarck gibiydi. Bu metni sevmemişti; kendisine hakaret ediliyor gibi gelmişti.</p>

  <p>“Bunu kullanacağımı sanmıyorum. Şunu daha çok tercih ederim: <i>Tanrı verdi, Tanrı aldı.”</i></p>

  <p>“Ah, öyle mi? Bu bana hep biraz sıradan gelmiştir.”</p>

  <p>Papaz bunu biraz iğneleyici bir üslupla cevapladı ve Bay Graves de dul adamın bu ortam için fazlasıyla buyurgan bulduğu bir tonla karşılık verdi. Kendi karısının mezartaşı için kendi metnini seçemeyecek olursa işler fazla dallanıp budaklanacaktı. Bir duraksama oldu, ardından sohbet cemaat meselelerine kaydı. Philip, piposunu içmek için bahçeye çıktı. Bir banka oturdu ve aniden isterik bir kahkaha koyuverdi.</p>

  <p>Birkaç gün sonra, amcası sonraki birkaç haftayı onunla birlikte Blackstable’da geçireceğini umduğunu ifade etti.</p>

  <p>“Evet, bu benim için gayet uygun,” dedi Philip.</p>

  <p>“Paris’e eylülde de dönsen olur zannediyorum.”</p>

  <p>Philip cevap vermedi. Foinet’nin ona söylediklerini uzun uzun düşünmüştü, ama hâlâ o kadar kararsızdı ki gelecekten konuşmak istemiyordu. Çok iyi olamayacağına ikna olduğundan resimden vazgeçmenin iyi bir taraft vardı; ama bu sadece kendisine öyle görünüyordu; diğerlerine göre ise yenilgiyi kabul etmek olacaktı ve yenildiğini itiraf etmek istemiyordu. İnatçı biriydi ve yeteneğinin bir yönde olmadığı şüphesi onu koşulları zorlamaya ve her şeye rağmen tam olarak o yönü hedeflemeye itiyordu. Arkadaşlarının ona gülebileceği düşüncesine katlanamıyordu. Bu onu resim eğitiminden vazgeçme yönünde kesin bir adım atmaktan alıkoyabilirdi, ama farklı çevre birdenbire her şeyi farklı görmesine yol açtı. Başka pek çok insan gibi o da Kanal’ı aşmanın<a class="dipnot2" href="../Text/dipnotlar.xhtml#a80" id="k80"><sup>[80]</sup></a>&nbsp;önemli görünen şeyleri tuhaf biçimde kıymetsizleştirdiğini keşfetmişti. Çok cazip geldiği için vazgeçmeye dayanamadığı hayat artık saçma görünüyordu; kafelere, yemekleri kötü pişmiş restoranlara, oradaki herkesin hırpani yaşam biçimine duyduğu tiksinti onu ele geçirdi. Arkadaşlarının hakkında ne düşündüğü onu artık hiç ilgilendirmiyordu: Retoriğiyle Cronshaw, saygınlığıyla Bayan Otter, nazlarıyla Ruth Chalice, dalaşmalarıyla Lawson ve Clutton; onların hepsinden uzaklaştığını hissediyordu. Lawson’a mektup yazıp tüm eşyalarını ona göndermesini istedi. Eşyalar bir hafta sonra geldi. Tuvallerini açınca, işlerini hiçbir duygu katmadan değerlendirebildiğini fark etti. Bunu fark etmek ona çok ilginç geldi. Amcası resimlerini görmek için sabırsızlanıyordu. Her ne kadar Philip’in Paris’e gitme arzusuna şiddetle karşı çıkmış olsa da artık bu durumu sükûnede kabullenmişti. Öğrencilerin yaşamı ilgisini çekiyor, Philip’e sürekli bununla ilgili sorular soruyordu. Aslında ressam olduğu için onunla biraz da gurur duyuyordu ve etrafta insanlar varken, onu konuşturmak için girişimlerde bulunuyordu. Philip’in ona gösterdiği, modellerle yapılan çalışmalara merakla baktı. Philip onun önüne, Miguel Ajuria’nın portresini koydu.</p>

  <p>“Onu neden çizdin?” diye sordu Bay Carey.</p>

  <p>“Ah, bir model olsun istedim, başı da bana ilginç geldi.”</p>

  <p>“Burada yapacak başka bir işin olmadığına göre benim resmimi yapar mısın acaba?”</p>

  <p>“Öylece oturmaktan sıkılırsın.”</p>

  <p>“Bence hoşuma gider.”</p>

  <p>“Bakarız.”</p>

  <p>Amcasının kendini beğenmişliği Philip’e komik geliyordu. Portresi yapılsın diye ölüp bittiği çok belliydi. Hiçbir şey vermeden bir şey almak, kaçırılmaması gereken bir fırsattı. İki üç gün boyunca ufak tefek ipuçları saçtı. Philip’i tembelliği yüzünden azarlayarak, çalışmaya ne zaman başlayacağını sordu ve sonunda gördüğü herkese Philip’in onun resmini yapacağını söylemeye başladı. En sonunda yağmurlu bir günde, Bay Carey kahvaltıdan sonra Philip’e şöyle dedi:</p>

  <p>“Pekâlâ, portreme bu sabah başlamaya ne dersin?” Philip okuduğu kitabı elinden bırakıp koltuğunda arkasına yaslandı.</p>

  <p>“Resim yapmayı bıraktım,” dedi.</p>

  <p>“Neden?” diye sordu amcası hayrede.</p>

  <p>“İkinci sınıf bir ressam olmanın pek bir manası olmadığını düşünüyorum, ben de asla bundan başka bir şey olamayacağım sonucuna vardım.”</p>

  <p>“Beni şaşırtıyorsun. Paris’e gitmeden önce bir deha olduğundan gayet emindin.”</p>

  <p>“Yanılmışım,” dedi Philip.</p>

  <p>“Azimle bağlı kalacağın bir meslek seçtiğini düşünmüştüm. Bence sende sebat duygusu yok.”</p>

  <p>Philip amcasının, kararının ne kadar kahramanca olduğunu bile görememesine biraz sinirlendi.</p>

  <p>“İşleyen demir pas tutmaz,” diye devam etti Papaz. Philip en çok bu atasözünden nefret ederdi, ona gayet anlamsız geliyordu. Amcası onun işten ayrılmasından önceki tartışmalarında bu atasözünü sık sık tekrarlamıştı. Görünüşe göre, hamisine o zamanları hatırlatıyordu.</p>

  <p>“Artık çocuk değilsin, biliyorsun; bir iş tutmayı düşünmeye başlamalısın. Önce serbest muhasebeci olmakta ısrar ettin, ardından ondan sıkılıp ressam olmak istedin. Şimdi de keyfine göre fikrini yeniden değiştiriyorsun. Bu şunu gösteriyor ki...”</p>

  <p>Söyleyeceğinin tam olarak hangi kişilik kusurlarını ifade edeceğini düşünürken bir an tereddüt etti ve cümleyi Philip tamamladı.</p>

  <p>“Kararsızlık, yetersizlik, basiretsizlik ve azim eksikliği.”</p>

  <p>Papaz, kendisine gülüp gülmediğini görmek için hemen başını kaldırıp yeğenine baktı. Philip’in yüz ifadesi ciddiydi, ama gözlerinde sinirini bozan bir pırıltı vardı. Philip’in artık gerçekten daha ciddi olması gerekiyordu. Ona haddini bildirmenin doğru olacağını düşündü.</p>

  <p>“Para meselelerin beni artık hiç ilgilendirmiyor. Kendi kendinin efendisisin; ama bence paranın sonsuza dek yetmeyeceğini de hatırlaman gerek, talihsiz sakatlığın da hayatını kazanmanı senin için daha kolay kılmıyor.”</p>

  <p>Philip, ne zaman birisi ona kızacak olsa söylemek için aklına gelen ilk şeyin yumru ayağı olduğunu artık biliyordu. İnsan ırkına dair değerlendirmelerinde, baştan çıkarıcı şeylerin cazibesine neredeyse hiç kimsenin direnememesi belirleyici oluyordu. Ama bunu hatırlatan kişinin onu yaraladığına dair hiçbir şey belli etmeme konusunda kendisini eğitmişti. Hatta küçüklüğünün azaplarından biri olan kızarma konusunda da kontrol sağlamıştı.</p>

  <p>“Senin de haklı olarak belirttiğin gibi,” diye cevapladı, “benim para meselelerimin seninle bir alakası kalmadı ve ben kendi kendimin efendisiyim.”</p>

  <p>“Her halükârda, resim öğrencisi olmaya karar verdiğinde itirazımda haklı çıktığımı onaylayarak hakkımı teslim etmen gerekir.”</p>

  <p>“Bundan pek emin değilim. İnsanın tek başına yaptığı hatalardan, başkasından aldığı tavsiyelerle yaptığı doğru şeylerden daha fazla faydalandığını söyleyebilirim. Ben denememi yaptım ve artık bir iş tutmakta sakınca görmüyorum.”</p>

  <p>“Hangi alanda?”</p>

  <p>Philip aslında kararını tam olarak vermediğinden, bu soruya hazırlıklı değildi. Bir düzine iş düşünmüştü.</p>

  <p>“Yapabileceğin en doğru şey, babanın mesleğini seçip doktor olmandır.”</p>

  <p>“Ne tuhaf, ben de tam buna niyetlenmiştim.”</p>

  <p>Diğer şeyler arasında doktorluk yapmayı da düşünmüştü; bunun nedeni öncelikle, bunun büyük bir kişisel özgürlük sağlayan bir meslek olmasıydı ve bir ofiste edindiği hayat tecrübesi bir daha asla böyle bir iş yapmamaya karar vermesine yol açmıştı; Papaz’a verdiği karşılık, hazırcevap doğası nedeniyle neredeyse bilinçsizce ağzından çıkıvermişti. Böyle kazara kararını vermiş olmak onu eğlendirdi, o sonbaharda babasının eski hastanesine girmeyi hemen aklına koydu.</p>

  <p>“O zaman Paris’teki iki yılını büyük bir zaman kaybı olarak görebiliriz?”</p>

  <p>“Bundan pek emin değilim. Çok keyifli iki yıl geçirdim ve birkaç faydalı şey öğrendim.”</p>

  <p>“Neymiş?”</p>

  <p>Philip kısa bir süre düşündü, cevabı hafif bir kızdırma arzusu da taşıyordu.</p>

  <p>“Daha önce hiç bakmadığım ellere bakmayı öğrendim. Bir de sadece evlere ve ağaçlara bakmak yerine, göğe karşı duran evlere ve ağaçlara bakmayı öğrendim. Ayrıca gölgelerin siyah değil renkli olduklarını da öğrendim.”</p>

  <p>“Çok zeki olduğunu sanıyorsun galiba. Bence küstahlığın gayet beyhude.”</p>
</body>
</html>