<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>96</h2>

  <p>Kıyamet iki üç hafta sonra koptu. Philip’in tutumu Mildred’ı tuhaf bir bezginliğe sokmuştu. Ruhunda pek çok farklı duygu vardı ve kolayca bir ruh halinden öbürüne geçebiliyordu. Tek başına uzun zaman geçiriyor, bulunduğu konumla ilgili uzun uzun düşünüyordu. Bütün duygularını kelimelere dökmüyordu, onların ne olduğunu bilmiyordu bile, ama zihninde öne çıkan belli şeyler vardı ve bunları tekrar tekrar düşünüyordu. Philip’i hiçbir zaman anlamamıştı, üstelik ondan öyle pek fazla hoşlanmamıştı; ama onun yakınında olması hoşuna gidiyordu çünkü onun bir centilmen olduğunu düşünüyordu. Babasının doktor, amcasının papaz olmasını etkileyici buluyordu. Onu çok aptal yerine koyabildiği için ondan biraz tiksiniyordu ve aynı zamanda yanındayken hiçbir zaman pek rahat edemiyordu; aldırmadan yaşamayı beceremiyordu ve Philip’in davranışlarını eleştirdiğini hissediyordu.</p>

  <p>Kennington’daki küçük pansiyonda yaşamaya ilk geldiği zamanlarda bitkin ve mahcup haldeydi. Rahat bırakılmak hoşuna gitmişti. Ödenecek bir kiranın olmadığını düşünmek insanı rahatlatıyordu; hava ne olursa olsun dışarı çıkmak gibi bir mecburiyeti yoktu ve kendisini iyi hissetmezse yatakta sakince uzanabiliyordu. Sürdüğü hayattan nefret etmişti. Sokulgan ve itaatkâr davranmak zorunda olmak korkunçtu; şimdi bile erkeklerin kabalığı ve zalim sözleri aklına geldikçe kendine acıyıp ağlıyordu. Ama bu aklına pek nadir geliyordu. Gelip onu kurtardığı için Philip’e minnettardı ve onun kendisini ne kadar dürüstçe sevdiğini, kendisininse ona ne kötü davrandığını hatırladıkça bir pişmanlık sancısı hissediyordu. Bunu telafi etmek kolaydı. Kendisi için hiç önemi yoktu. Philip teklifini geri çevirince şaşırmış, ama omuz silkip geçmişti: İstiyorsa havalara girebilirdi, umurunda değildi, kısa bir süre sonra endişelenecek ve o zaman da Mildred’ın reddetme sırası gelecekti; bunun Mildred için bir ihtiyaç olduğunu sanıyorsa fena halde yanılıyordu. Onun üstündeki etkisinden hiçbir şüphesi yoktu. Tuhaftı, ama Mildred onu tepeden tırnağa iyi tanıyordu. Mildred’la sürekli kavga edip onu bir daha asla görmeyeceğine yeminler etmişti ve ardından, kısa bir süre sonra, affedilmek için yalvararak karşısında diz çökmüştü. Philip’in önünde nasıl yaltaklandığını düşünmek ürpermesine yol açtı. Üstünden yürüyüp geçsin diye seve seve yere yatardı. Philip’i ağlarken görmüştü. Ona nasıl muamele etmesi, görmezden gelmesi, öfkesini fark etmemiş gibi yapması, onu bir güzel yalnız bırakması gerektiğini ve kısa zaman içinde onun dizlerine kapanacağını tam olarak biliyordu. Nasıl gelip de tükürdüğünü yalayacağını düşününce keyiflenip küçük bir kahkaha attı. Kurtlarını dökmüştü artık. Erkeklerin ne mal olduğunu biliyordu ve onlarla daha fazla bir ilişkisi olsun istemiyordu. Philip’le evlenip barklanmaya gayet hazırdı. Ne de olsa kelimenin tam anlamıyla bir centilmendi ve bu da yabana atılır bir şey değildi, öyle değil mi? Neyse, acelesi yoktu ve ilk adımı atacak kişi o değildi. Her ne kadar bu onun alay etmesine yol açsa da, bebeği ne kadar sevdiğini görmekten memnun oluyordu; başka bir adamın çocuğuna bu kadar önem verdiğini görmek komikti. Pek tuhaf bir tipti şüphesiz.</p>

  <p>Ama birkaç şey onu şaşırtmıştı. Philip’in hizmet etmesine alışkındı: Eski günlerde sadece onun için bir şey yapmaktan çok memnun olurdu; Mildred sert bir sözle moralinin bozulduğunu, hoş bir sözle mest olduğunu görmeye alışkındı. Şimdiyse farklıydı ve kendi kendine, onun geçen bir yılda herhangi bir düzelme göstermediğini söyledi. Philip’in duygularında herhangi bir değişiklik olabileceği bir an olsun aklına gelmedi, bunun kendisinin huysuzluğunu göz ardı etmek için yaptığı bir rol olduğunu düşündü sadece. Zaman zaman bir şeyler okumak istiyor ve ona konuşmayı kesmesini söylüyordu: Hiddetlenmesi mi yoksa surat mı asması gerektiğini bilemeyip kafası karıştığından, hiçbirini yapmıyordu. Bir de Philip’in kendisine ilişkilerinin platonik kalması niyetinde olduğunu söylediği konuşma vardı, ortak geçmişlerinde yaşanan bir olayı hatırlayınca, Philip’in kendisinin hamile kalma olasılığından çok korktuğu sonucunu çıkardı. İtinayla ona güven vermeye çalışmıştı. Hiçbir şey değişmemişti. Mildred, bir erkeğin seks konusunda kendisi gibi takıntılı olamayabileceğini fark edebilecek türden bir kadın değildi; erkeklerle ilişkileri tamamen böyle olmuştu; onların başka ilgi alanları olabilmesini de anlayamıyordu. Philip’in başka birine âşık olabileceği düşüncesi kafasına takılmış, hastanedeki hemşirelerden ya da dışarıda buluştuğu insanlardan şüphelenerek onu izlemişti; ama kurnaz soruları, onu Athelny hanesinde tehlikeli kimse olmadığı sonucuna götürmüştü; ayrıca Philip’in çoğu tıp öğrencisi gibi işi gereği iletişim kurmak zorunda kaldığı hemşirelerin cinsiyetlerinin bilincinde olmadığını da anladı. Onun zihninde hemşireler, hafif bir iyodoform kokusuyla bağlantılıydı. Philip’e hiç mektup gelmiyordu, eşyalarının arasında da hiçbir kızın fotoğrafı yoktu. Şayet birine âşıksa, bunu gizlemekte çok ustaydı ve Mildred’ın bütün sorularını dürüstçe ve görünüşe göre arkalarında başka bir niyet olduğundan şüphe duymadan cevaplıyordu.</p>

  <p>Sonunda Mildred kendi kendine, “Onun başka birisine âşık olduğuna inanmıyorum,” dedi.</p>

  <p>Bu içini rahatlattı, çünkü durum böyleyse kesinlikle hâlâ kendisine âşık olmalıydı; ama bu durum davranışını çok kafa karıştırıcı kılıyordu. Eğer Mildred’a böyle davranacaksa, neden onu gelip evinde yaşamaya davet etmişti? Bu anormaldi. Mildred merhamet, cömertlik ve nezaket olasılığını kavrayabilecek bir kadın değildi. Vardığı tek sonuç, Philip’in homoseksüel olduğuydu. Kafasında onun davranışının nedenlerini şövalyelik olarak değerlendirdi; ucuz romanların saçmalıklarıyla dopdolu olan hayal gücüyle, Philip’in duyarlılığının her türlü romantik açıklamasını gözünde canlandırdı. Hayal âlemi acı yanlış anlamalarla, ateşle arınmalarla, pamuk prenses ruhlarıyla ve bir Noel gecesinin zalim soğuğunda ölümle iyice azıttı. Brighton’a gittiklerinde onun tüm bu saçmalığını sona erdirmeye karar vermişti; orada yalnız olacaklardı, herkes karıkoca olduklarını düşünecekti, rıhtım ve müzik grubu olacaktı. Hiçbir şeyin Philip’i kendisiyle aynı odayı paylaşmaya ikna edemeyeceğini anlayınca, Mildred’la sesinde daha önce hiç duymadığı bir tonla konuşunca, onun kendisini istemediğini aniden fark etmişti. Hayretler içinde kalmıştı. Geçmişte Philip’in ona söylediği tüm o şeyleri, kendisine nasıl ümitsizce âşık olduğunu hatırlamıştı. Kendini aşağılanmış hissetti ve öfkelendi, ama kendine has küstahlığı sayesinde bunu atlatabilmişti. Philip, Mildred’ın ona âşık olduğunu düşünmemeliydi, çünkü değildi. Mildred bazen ondan nefret ediyor, onu dize getirmeyi özlüyordu; ama nedense kendini çok güçsüz hissediyordu; Philip’i ne şekilde idare edebileceğini bilmiyordu. Ona biraz sinirlenmeye başlamıştı. Birkaç kez ağlamıştı. Birkaç kez de kendisini ona özellikle iyi davranmaya zorlamıştı; ama geceleri kıyıda yürürken koluna girdiğinde, kısa bir süre sonra Philip, Mildred’ın kendisine dokunmasından rahatsızlık duyuyormuş gibi, bir bahaneyle kolunu çekmişti. Bir türlü anlayamıyordu. Philip’le ancak, her geçen gün daha da çok sevdiği belli olan bebek aracılığıyla ilişki kurabiliyordu: Çocuğa bir tokat atarak ya da onu iterek Philip’in öfkeden bembeyaz kesilmesine yol açabiliyordu; eski, yumuşak gülümsemesi gözlerinde ancak, Mildred kucağında bebekle karşısında durduğunda beliriyordu. Plajda bir adam onun böyle bir fotoğrafını çekince bunu fark etmişti ve sonrasında Philip ona bakabilsin diye aynı şekilde sık sık durmuştu.</p>

  <p>Londra’ya döndüklerinde Mildred, kolayca bulabileceğini sandığı işi aramaya koyulmuştu; artık Philip’ten bağımsız olmak istiyordu; ona pansiyon tuttuğunu ve çocuğu da yanında götüreceğini söylediği anı büyük bir tatmin duygusuyla düşündü. Ama bu olasılık yaklaştıkça hevesi kırıldı. Uzun saatler çalışma alışkanlığını kaybetmişti, müdirenin emrine hazır ve nazır olmak istemiyordu, bir kez daha üniforma giyme düşüncesi onurunun isyanına yol açıyordu. Komşularının rahat rahat geçindiklerini sanmasını sağlamıştı: Şimdi çıkıp işe gittiğini duyarlarsa ona zavallı gözüyle bakarlardı. Doğal miskinliği kendini gösteriyordu. Kendisine bakmaya razı olduğu sürece Philip’ten ayrılmak istemiyordu, bunu yapmak için bir sebep de göremiyordu. Sokağa atacak para yoktu, üstelik kalacak yeri vardı ve Philip için de böylesi daha iyi olabilirdi. Amcası yaşlı bir adamdı, her an ölebilirdi, o zaman küçük bir şeyler alacaktı ve her şey aynı olsa bile haftada birkaç şilin için sabahtan gece yarılarına kadar kölelik yapmaktan iyiydi. Gayretkeşliği kalmadı; günlük gazetelerdeki ilanları sadece bu sırada yapmaya değer bulacağı herhangi bir şey çıkarsa bir şeyler yapmak istediğini göstermek için okumaya devam etti. Ama panik duygusu onu ele geçirmişti ve Philip’in ona bakmaktan bıkmasından korkuyordu. Artık onun üstünde hiçbir etkisi kalmamıştı ve Philip’in burada kalmasına sadece bebeği sevdiği için izin verdiğini sanıyordu. Her şeyi kara kara düşündü, öfkeyle kendi kendine bir gün tüm bu yaptıklarını ona ödeteceğini söyledi. Philip’in artık kendisini umursamadığı gerçeğiyle barışamıyordu. Ona ödetecekti. Gururu kırılmıştı ve bazen nedense Philip’i arzuluyordu. Artık o kadar soğuk davranıyordu ki bu Mildred’ı çileden çıkarıyordu. Sürekli onu düşünüyordu. Philip’in kendisine çok kötü muamele ettiğine inanıyordu ve bunu hak etmek için ne yaptığını bilmiyordu. Kendi kendisine sürekli bu şekilde yaşamalarının hiç doğal olmadığını söyleyip duruyordu. Ardından, eğer her şey farklı olsaydı ve ondan bebek yapsaydı, Philip’in kendisiyle kesinlikle evleneceğini düşünüyordu. Tuhaftı ama kelimenin tam anlamıyla bir centilmendi, kimse bunu inkâr edemezdi. Sonunda bu onda bir takıntı halini aldı ve ilişkilerinde zorla da olsa bir değişiklik yapmaya karar verdi. Artık Mildred’ı öpmüyordu bile, halbuki öpmesini istiyordu: Eskiden dudaklarına ne büyük bir arzuyla yapıştığını hatırladı. Bunu düşününce içine tuhaf bir his yayıldı. Sık sık onun ağzına bakıyordu.</p>

  <p>Şubat başında bir akşam Philip ona, doğum gününü kutlamak için atölyesinde bir parti düzenleyen Lawson’la yemek yiyeceğini söyledi; geç saate kadar dönmeyecekti; Lawson, Beak Caddesi’ndeki tavernadan çok sevdikleri pançtan birkaç şişe almıştı ve hoş bir akşam geçireceklerdi. Mildred kadınların da olup olmayacağını sordu, ama Philip olmayacağını söyledi; sadece erkekler davet edilmişti; onlar da sadece oturup konuşacak ve sigara içeceklerdi: Bu Mildred’a hiç eğlenceli gelmedi; o ressam olsaydı etrafta beş altı tane de model bulunurdu. Yatmaya gitti ama uyuyamadı, o anda aklına bir fikir geldi; kalktı ve Philip içeri giremesin diye sahanlıktaki kapının kancasını taktı. Philip saat bir gibi döndü, kapının kapalı olduğunu görünce Mildred onun küfrettiğini duydu. Yataktan kalkıp kapıyı açtı.</p>

  <p>“Ne diye kapıyı üstüne kilitledin ki? Kusura bakma, seni yataktan çıkardım.”</p>

  <p>“Onu bilerek açık bırakmıştım, nasıl kapandı anlayamadım.”</p>

  <p>“Çabuk yatağına dön, yoksa üşüteceksin.”</p>

  <p>Philip oturma odasına girip gazı açtı. Mildred da peşinden geldi. Ateşe doğru yürüdü.</p>

  <p>“Biraz ayaklarımı ısıtmak istiyorum. Buz gibiler.”</p>

  <p>Philip oturup botlarını çıkarmaya başladı. Gözleri parlıyordu, yanakları kırmızıydı. Mildred onun içkili olduğunu düşündü.</p>

  <p>“Akşamın güzel geçti mi?” diye sordu gülümseyerek.</p>

  <p>“Evet, harika zaman geçirdim.”</p>

  <p>Philip gayet ayıktı, ama bol bol konuşup gülmüştü ve hâlâ biraz heyecanlıydı. Böyle bir akşam ona Paris’teki eski günleri hatırlatmıştı. Keyfi çok yerindeydi. Cebinden piposunu çıkarıp doldurdu.</p>

  <p>“Yatmayacak mısın?” diye sordu Mildred.</p>

  <p>“Henüz değil, hiç uykum yok. Lawson çok havasındaydı. Oraya vardığım andan ayrıldığım ana dek makine gibi konuşup durdu.”</p>

  <p>“Ne hakkında konuştunuz?”</p>

  <p>“Kim bilir! Ne kadar konu varsa hepsinden. Hepimizi en yüksek sesimizle bağırıp çağırırken ve kimse kimseyi dinlemezken görmeliydin.”</p>

  <p>Philip bunu hatırlayınca bir kahkaha koyuverdi, Mildred da güldü. Sınırını aşmış halde sarhoş olduğundan gayet emindi. Tam da böyle olmasını ummuştu. Erkekleri tanıyordu.</p>

  <p>“Oturabilir miyim?” dedi.</p>

  <p>Philip cevap veremeden onun dizlerine oturdu.</p>

  <p>“Yatmayacaksan gidip bir sabahlık giysen iyi edersin.”</p>

  <p>“Ah, iyiyim ben böyle.” Ardından kollarını boynuna doladı, yüzünü onunkine yapıştırıp şöyle dedi: “Bana karşı niye bu kadar kötüsün Phil?”</p>

  <p>Philip kalkmaya çalıştı, ama Mildred bırakmadı.</p>

  <p>“Seni gerçekten seviyorum Philip,” dedi.</p>

  <p>“Böyle saçma sapan konuşma.”</p>

  <p>“Saçmalık değil, doğru. Sensiz yaşayamam. Seni istiyorum.”</p>

  <p>Philip kendini onun kollarından kurtardı.</p>

  <p>“Lütfen kalk. Kendini aptal durumuna düşürüyorsun, benim de kendimi tam bir salak gibi hissetmeme yol açıyorsun.”</p>

  <p>“Seni seviyorum Philip. Sana verdiğim tüm zararı telafi etmek istiyorum. Böyle devam edemem, insanın doğasına aykırı.”</p>

  <p>Philip kayarak sandalyeden kalktı ve Mildred’ı oraya oturttu.</p>

  <p>“Kusuruma bakma, ama artık çok geç.”</p>

  <p>Mildred’ın yürek parçalayan bir hıçkırığı duyuldu.</p>

  <p>“Ama neden? Nasıl bu kadar zalim olabilirsin?”</p>

  <p>“Seni bir zamanlar çok sevdiğim için herhalde. Daha fazla tutku duyacak halim kalmadı. Bu türden herhangi bir şeyin düşüncesi beni dehşete düşürüyor. Artık Emil’i ya da Griffiths’i düşünmeden sana bakamıyorum bile. İnsan böyle şeylere mâni olamıyor. Sadece asabiyet sanırım.”</p>

  <p>Mildred onun elini tutup öpücüklere boğdu.</p>

  <p>“Yapma,” diye bağırdı Philip.</p>

  <p>Mildred tekrar sandalyeye çöktü.</p>

  <p>“Böyle devam edemem. Beni sevmeyeceksen, çekip gitmeyi tercih ederim.”</p>

  <p>“Aptallık etme, gidecek hiçbir yerin yok. Burada ne kadar istersen kalabilirsin, ama bunun için arkadaştan başka bir şey olmadığımızı kesinlikle anlaman gerek.”</p>

  <p>O an Mildred birdenbire hararetli tutkusunu bir kenara bırakıp yumuşak, manidar bir kahkaha attı. Philip’e sokulup sarıldı. Kısık sesle, sırnaşarak konuşmaya başladı.</p>

  <p>“Böyle koca aptal olma. Gerginsin bence. Ne kadar hoş olabileceğimi bilmiyorsun.”</p>

  <p>Yüzünü onunkine yapıştırıp, yanağını Philip’in yanağına sürttü. Philip’e göre, gülümseyişi iğrenç bir kuyruk sallamaydı ve gözlerindeki davetkâr pırıltıyı görünce dehşete düştü. İçgüdüsel olarak kendini geriye çekti.</p>

  <p>“İstemiyorum,” dedi.</p>

  <p>Ama Mildred onu bırakmadı. Dudakları onun ağzını aradı. Philip ellerini tuttu, sertçe onları kendisinden ayırdı ve itip uzaklaştırdı.</p>

  <p>“Senden iğreniyorum,” dedi.</p>

  <p>“Benden mi?”</p>

  <p>Mildred bir eliyle şöminenin kenarına tutunup dengesini sağladı. Bir an ona baktı ve aniden yanaklarında iki küçük nokta belirdi. Tiz, öfkeli bir kahkaha attı.</p>

  <p>“Asıl ben <i>senden</i> iğreniyorum.”</p>

  <p>Durup derin bir nefes aldı. Ardından çok şiddetli bir taciz kasırgası kopardı. Sesinin en üst perdesinde bağırıyordu. Düşünebildiği her türlü hakareti saydırdı ona. Kullandığı dil o kadar müstehcendi ki Philip hayrete düştü; seviyeli olmaya hep çok dikkat eder, bayağılıktan o kadar dehşete düşerdi ki onun şimdi kullandığı kelimeleri bilebileceği Philip’in hiç aklına gelmemişti. Yanına gelip suratını onunkine çok yaklaştırdı. Hırstan çarpılmıştı ve patırtılı konuşması sırasında dudaklarından tükürükler saçılıyordu.</p>

  <p>“Sen benim bir kez dahi hiç umurumda olmadın, seni hep aptal yerine koydum, canımı sıktın, içimi baydın ve senden nefret ettim, mesele para olmasaydı bana dokunmana asla izin vermezdim, ayrıca beni öpmene izin verdiğim zamanlarda da midem bulanırdı. Griffiths’le ben sana güldük, enayinin teki olduğun için güldük sana. Enayi! Enayi!”</p>

  <p>Ardından yeniden iğrenç hakaretler saydırdı. Her berbat hata için onu suçluyordu; onun pinti olduğunu söyledi, sıkıcı olduğunu söyledi, kibirli, bencil olduğunu söyledi; Philip’in çok duyarlı olduğu her konuda zehirli alaylarını sürdürdü. Sonunda gitmek için arkasını döndü. Histerik bir şiddetle ona aşağılayıcı, pis yakıştırmalarını döküp saçtı. Kapının kolunu tutup açtı. Ardından Philip’i gerçekten yaraladığını bildiği tek şey olan sakatlığına küfrü bastı. Elinden gelen bütün melaneti, bütün zehri yükleyerek o kelimeyi telaffuz etti. Bir tokat gibi onu Philip’e patlattı.</p>

  <p>“Topal!”</p>
</body>
</html>