<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>1</h2>

  <p>Gün gri ve kasvetli bir ışıkla aydınlandı. Bulutlar ağır ağır salınıyordu; havada karın gelişini haber veren bir soğukluk, rutubet vardı. Bir kadın hizmetkâr, bir çocuğun uyuduğu odaya girip perdeleri açtı. Düşünmeksizin karşıdaki sütunlu girişi olan alçı sıvalı eve baktı, sonra da çocuğun yatağına yöneldi.</p>

  <p>“Philip, uyan,” dedi.</p>

  <p>Yatak örtüsünü çekti, onu kollarına alıp alt kata taşıdı. Çocuk uykuyla uyanıklık arasındaydı.</p>

  <p>“Annen seni istiyor.”</p>

  <p>Bir kat aşağıdaki bir odanın kapısını açtı, çocuğu bir kadının yattığı yatağa doğru götürdü. Bu onun annesiydi. Kadın kollarını uzattı, çocuk yanına sokuldu. Neden uyandırıldığını sormadı. Kadın çocuğu gözlerinden öptü; ince, küçük elleriyle beyaz pazen geceliğinin üstünden onun sıcak bedenini hissetti. Çocuğa daha sıkı sarıldı.</p>

  <p>“Uyanamadın mı canım?” dedi.</p>

  <p>Sesi o kadar zayıftı ki şimdiden uzak bir mesafeden geliyor gibiydi. Çocuk cevap vermedi, ama huzurla gülümsedi. Büyük, sıcak yatakta, onu saran bu yumuşak kolların arasında çok mutluydu. Annesine sarılıp yatarken daha çok kıvrıldı ve uyku mahmurluğuyla onu öptü. Bir an gözlerini kapatıp hemen uykuya daldı. Doktor onlara doğru yürüyüp yatağın yanında durdu.</p>

  <p>“Ah, hemen almayın onu benden,” diye sızlandı kadın.</p>

  <p>Doktor cevap vermeden, ciddi bir ifadeyle baktı ona. Çocuğu yanında daha fazla tutamayacağını bilen kadın onu tekrar öptü; elini küçük bedeninde ayaklarına gelinceye kadar gezdirdi; sağ ayağını avucuna alıp o beş küçük ayak parmağını hissetti; daha sonra elini yavaşça sol ayağa geçirdi. Hıçkırıklara boğuldu.</p>

  <p>“Neyiniz var?” dedi doktor. “Yorgunsunuz.”</p>

  <p>Kadın konuşamayıp başını sağa sola salladı, gözyaşları yanaklarından süzülüyordu. Doktor eğildi.</p>

  <p>“Bırakın da alayım onu.”</p>

  <p>Onun bu isteğine karşı koyamayacak kadar zayıf düşmüş olan kadın çocuğu bıraktı. Doktor oğlanı bakıcısına geri verdi.</p>

  <p>“Onu yeniden yatağına yatırsanız iyi olur.”</p>

  <p>“Peki, efendim.”</p>

  <p>Hâlâ uyuyan küçük oğlan odadan çıkarıldı. Şimdi annesi kederle hıçkıra hıçkıra ağlıyordu.</p>

  <p>“Ne olacak benim zavallı evladıma?”</p>

  <p>Bakıcı kadın onu sakinleştirmeye çalıştı; az sonra yorgunluk yüzünden ağlaması dindi. Doktor, üstünde bir havlunun altında ölü doğmuş bir çocuğun bedeni bulunan, odanın öbür ucundaki masaya gitti. Havluyu kaldırıp baktı. Önünde paravan bulunduğundan yataktan bakınca görülemiyordu, ama kadın onun ne yaptığını tahmin etti.</p>

  <p>“Kız mıydı, oğlan mıydı?” diye fısıldadı kadın hemşireye.</p>

  <p>“Bir oğlan daha.”</p>

  <p>Kadın cevap vermedi. Biraz sonra çocuğun bakıcısı gelip yatağa yaklaştı.</p>

  <p>“Küçükbey Philip hiç uyanmadı,” dedi.</p>

  <p>Bir duraksama oldu. Ardından doktor hastasının nabzını tekrar dinledi.</p>

  <p>“Şimdilik yapabileceğim başka bir şey olduğunu sanmıyorum,” dedi. “Kahvaltıdan sonra tekrar uğrayacağım.”</p>

  <p>“Sizi geçireyim efendim,” dedi çocuğun bakıcısı.</p>

  <p>Konuşmadan alt kata indiler. Hole varınca doktor durdu.</p>

  <p>“Bayan Carey’nin kayınbiraderini çağırdınız, değil mi?” “Evet efendim.”</p>

  <p>“Buraya ne zaman varacağını biliyor musunuz?”</p>

  <p>“Hayır efendim, telgraf bekliyorum.”</p>

  <p>“Peki ya küçük çocuk? Buradan uzaklaşsa iyi olur diye düşünüyorum.”</p>

  <p>“Bayan Watkin onu alacağını söyledi, efendim.”</p>

  <p>“O kim?”</p>

  <p>“Oğlanın vaftiz annesi efendim. Sizce Bayan Carey bunu atlatabilecek mi efendim?”</p>

  <p>Doktor başını iki yana salladı.</p>
</body>
</html>