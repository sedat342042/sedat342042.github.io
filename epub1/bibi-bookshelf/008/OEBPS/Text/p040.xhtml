<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>40</h2>

  <p>Birkaç gün sonra Bayan Carey, Philip’i uğurlamaya istasyona gitti. Gözyaşlarını tutmaya çalışarak vagonun kapısında durdu. Philip yerinde duramıyordu, heyecanlıydı. Gitmek istiyordu.</p>

  <p>“Bir kez daha öp beni,” dedi kadın.</p>

  <p>Philip pencereden uzanıp onu öptü. Tren hareket etti, Bayan Carey küçük istasyonun ahşap platformunda, o gözden kayboluncaya dek mendilini sallayarak dikildi. Kalbi çok buruktu, papaz evine giden birkaç yüz metrelik yol çok ama çok uzun görünüyordu. Philip’in gitmeye böyle hevesli olması çok normal, diye düşündü, o gençti ve gelecek onu çağırıyordu; ama o - ağlamamak için dişlerini sıktı. Tanrı’nın onu koruyup günahtan uzak tutması, mutluluk ve iyi talih vermesi için içinden biraz dua etti.</p>

  <p>Ama Philip vagonuna yerleşir yerleşmez kadını düşünmeyi bıraktı. Sadece geleceği düşündü. Hayward’ın onun için bir tavsiye mektubu verdiği <i>massière</i> olan Bayan Otter’a mektup yazmıştı ve cebinde, ertesi gün için bir çay daveti vardı. Paris’e varınca valizini bir taksiye atıp şenlikli sokaklardan, köprüden ve Latin Mahallesi’nin dar yollarından sallan yuvarlan geçti. Montparnasse Bulvarı’nın ötesindeki köhne bir sokakta bulunan Hötel des Deux Ecoles’de bir oda tutmuştu; gideceği Amitrano Okulu’na ulaşımı rahattı. Bir garson bagajını beş kat yukarı çıkarıp Philip’e küçücük bir oda gösterdi, üstünde kırmızı fitilli bir örtü olan büyük ahşap bir yatağın neredeyse tümünü kapladığı, pencereleri açılmadığından küf kokan bir odaydı; pencerelerde de aynı pis malzemeden yapılmış ağır perdeler vardı; şifoniyer aynı zamanda el yüz yıkama teknesi vazifesi görüyordu; iyi Kral Louis Philippe zamanını hatırlatan bir masif gardırop vardı. Duvar kâğıdının rengi zamanla atmıştı; koyu griydi, üstünde belli belirsiz kahverengi yaprak çelenkleri seçiliyordu. Oda Philip’e tuhaf ve büyüleyici göründü.</p>

  <p>Vakit geç olmasına rağmen uyuyamayacak kadar heyecanlıydı, bu yüzden dışarı çıkıp kendini bulvara vurdu ve ışıklara doğru yürüdü. Bu yol onu istasyona götürdü; ark lambalarıyla pırıl pırıl, her yöne gider gibi görünen sarı tramvayların gürültüsüyle dolu karşısındaki meydan Philip’in mutluluktan kahkaha atmasına yol açtı. Her yerde kafeler vardı, şans eseri o da susamıştı ve kalabalığa yakından bakma isteğiyle Philip, Cafe de Versailles’ın önündeki küçük bir masaya oturdu. Güzel bir gece olduğundan, diğer tüm masalar doluydu; Philip merakla insanlara baktı, burada küçük aile grupları, orada tuhaf biçimli şapkaları ve sakalları olan, el kol hareketleri yaparak gürültüyle konuşan bir erkek topluluğu; yanında Philip’in meşru eşleri olmadığını sandığı kadınlarla oturan, ressama benzeyen iki adam; arkasında yüksek sesle sanattan konuştuklarını duyduğu Amerikalılar vardı. Çok heyecanlıydı. Çok geç olana dek oturdu, yorgunluktan bitmişti ama kımıldayamayacak kadar mutluydu, sonunda yatağına gittiğinde tamamen uyanıktı; Paris’in türlü türlü gürültüsünü dinledi.</p>

  <p>Ertesi gün çay saatine doğru Lion de Belfort’a gitmek üzere yola çıktı, Raspail Bulvarı’yla kesişen yeni bir caddede Bayan Otter’ı buldu. Taşralı havası olan ama kendini kasten hanımefendi gibi davranmaya zorlayan, otuz yaşında silik bir kadındı; Philip’i annesiyle tanıştırdı. Biraz sonra onun Paris’te üç yıl eğitim aldığını, ardından da kocasından ayrıldığını öğrendi. Küçük salonunda kendisinin yaptığı bir iki portre vardı ve bunlar deneyimsiz Philip’e son derece başarılı göründü.</p>

  <p>“Ben hiç bu kadar güzel resim yapabilecek miyim acaba diye merak ediyorum,” dedi ona.</p>

  <p>“Ah, yaparsın tabii,” diye cevapladı kadın, kendinden hoşnut bir tavırla. “Her şeyi bir anda yapmaya başlamayı bekleme elbette.”</p>

  <p>Çok nazikti. Bir resim çantası, çizim kâğıdı ve karakalem alabileceği bir dükkânın adresini verdi.</p>

  <p>“Yarın sabah dokuz civarında Amitrano’ya gideceğim, sen de orada olursan iyi bir yer bulmana ve o tip şeylere yardım ederim.”</p>

  <p>Ona ne yapmak istediğini sordu, Philip de bütün bunlar konusunda ne kadar kararsız olduğunu ona belli etmemesi gerektiğini hissetti.</p>

  <p>“Şey, önce çizim yapmayı öğrenmek istiyorum,” dedi.</p>

  <p>“Bunu duyduğuma çok memnun oldum. İnsanlar hep her şey hemen olsun istiyor. Burada iki yılım dolana dek yağlıboyaya hiç dokunmadım, sonucu da bu oldu işte.”</p>

  <p>Piyanonun üstüne asılmış, yapış yapış görünen annesinin portresine göz ucuyla baktı.</p>

  <p>“Bir de yerinde olsam, tanıştığım insanlara dikkat ederdim. Yabancıların arasına karışmazdım. Ben bunlara çok dikkat ederim.”</p>

  <p>Philip tavsiyesi için ona teşekkür etti ama bu ona tuhaf gelmişti. Özellikle dikkatli olmayı istediğinden emin değildi.</p>

  <p>“İngiltere’de olsak nasıl yaşayacaksak öyle yaşıyoruz burada da,” dedi Bayan Otter’ın o zamana kadar pek az konuşmuş olan annesi. “Buraya gelince bütün mobilyalarımızı da getirdik.”</p>

  <p>Philip odaya göz gezdirdi. Bir masif takımla döşeliydi, pencerede de Louisa Yenge’nin yaz mevsiminde papaz evine astığıyla benzer türden beyaz dantel perdeler vardı. Piyano ile şöminenin üstüne desenli ipek örtüler serilmişti. Bayan Otter, Philip’in gezinen bakışlarını takip etti.</p>

  <p>“Akşamleyin panjurları kapattığımızda insan kendini hakikaten İngiltere’de sanıyor.”</p>

  <p>“Yemeklerimizi de tıpkı memleketimizde olduğu gibi yiyoruz,” diye ekledi annesi. “Sabahları etli bir kahvaltı, günün esas yemeği de öğle vaktinde.”</p>

  <p>Philip Bayan Otter’ın yanından ayrılınca resim malzemelerini almaya yollandı; ertesi sabah da saat tam dokuzda, kendinden emin görünmeye çalışarak, okula gitti. Bayan Otter ondan önce gelmişti, Philip’e dostane bir gülümseyişle yaklaştı. Bir <i>nouveau</i> olarak bulunacağı karşılamadan ötürü gergindi, çünkü yeni gelenin bazı atölyelerde maruz kaldığı sert şakalar konusunda hayli şey okumuştu; ama Bayan Otter onu rahatlattı.</p>

  <p>“Ah, burada hiç öyle şeyler olmaz;” dedi. “Gördüğün gibi, öğrencilerimizin yaklaşık yarısı hanımlardan oluşuyor, ortamın havasını onlar belirliyor.”</p>

  <p>Gri duvarlarına ödül kazanmış çalışmaların asıldığı atölye büyük ve çıplaktı. Gevşek bir kumaşın üstünden döküldüğü bir model bir sandalyeye oturmuştu ve altı kadar erkek ve kadın sağda solda dikiliyordu; bazıları konuşuyor, bazıları hâlâ eskizlerinin üstünde çalışıyordu. Modelin ilk dinlenme molasıydı.</p>

  <p>“Başta fazla zor bir şey denemeye kalkmasan iyi edersin,” dedi Bayan Otter. “Şövaleni buraya koy. Bunun en kolay poz olduğunu anlayacaksın.”</p>

  <p>Philip kadının gösterdiği yere bir şövale koydu, Bayan Otter da onu yanında oturan genç bir kadınla tanıştırdı.</p>

  <p>“Bay Carey, Bayan Price. Bay Carey daha önce hiç eğitim almamış, ilk başta ona biraz yardımcı olabilir misin?” Ardından modele döndü. <i>“La Pose. ”</i></p>

  <p>Model okuduğu <i>La Petite Republique</i> gazetesini bir kenara atıp somurtkan bir ifadeyle giysisini çıkarıverdi ve standa çıktı. İki ayağının üstünde dimdik durdu, ellerini başının arkasında kenetlemişti.</p>

  <p>“Aptalca bir poz bu,” dedi Bayan Price. “Neden seçtiklerini anlayamıyorum.”</p>

  <p>Philip içeri girdiğinde, atölyedeki insanlar gözlerini merakla ona dikmiş, model de kayıtsızca bir bakış atmıştı ama artık ona dikkat etmeyi bırakmışlardı. Philip, önünde güzelim kâğıt tabakası dururken, acemice modele baktı. Nasıl başlayacağını bilemiyordu. Daha önce hiç çıplak bir kadın görmemişti. Kadın genç değildi, memeleri pörsümüştü. Soluk, açık renk saçları karman çorman halde alnına düşmüştü ve yüzü iri çillerle kaplıydı. Göz ucuyla Bayan Price’ın desenine baktı. O bunun üstünde sadece iki gündür çalışıyordu ve görünüşe göre hayli zorlanıyordu; sürekli silip durmaktan kâğıdı darmadağınık olmuştu ve üstündeki figür Philip’e tuhaf biçimde yamuk yumuk göründü.</p>

  <p>“Bu kadarını benim de yapabileceğimi düşünmem gerekirdi,” dedi kendi kendine.</p>

  <p>Baş kısmından başladı, ağır ağır aşağı doğru devam edebileceğini düşünmüştü ama nedenini anlayamadığı biçimde, bir modele bakarak baş çizmek ona hayalinden çizmekten çok daha zor geldi. Güçlüklerle karşılaştı. Bayan Price’a göz attı. Hararetli bir ciddiyetle çalışıyordu. Alnı çalışma azmiyle kırışmıştı, gözlerinde de endişeli bir ifade vardı. Atölye çok sıcaktı, alnında ter damlacıkları belirmişti. Yirmi altı yaşında bir kızdı, mat altın renginde gür saçları vardı; saçın cinsi iyiydi ama yalapşap toplanmış, alelacele bir topuzla alnından çekilmişti. Geniş, düz çizgileri ve küçük gözleri olan geniş bir yüzü vardı; nadir görülen bir sağlıksız tona sahip cildi soluktu, yanaklarının da hiç rengi yoktu. Yıkanmamış gibi bir havası vardı, acaba üstündeki giysilerle mi yatıyor diye merak edebilirdiniz. Ciddi ve sessizdi. Bir sonraki mola verildiğinde, çalışmasına bakmak için biraz geri çekildi.</p>

  <p>“Ne diye bu kadar uğraştığımı bilmiyorum,” dedi. “Yani, tam istenilen şekilde yapmak için.” Philip’e döndü. “Seninki nasıl gidiyor?”</p>

  <p>“Pek bir şey yok,” diye cevapladı kederli bir gülümsemeyle.</p>

  <p>Kız onun ne yaptığına baktı.</p>

  <p>“Bu şekilde bir şey çıkaramazsın. Ölçü alman gerek. Bir de kâğıdını karelemelisin.”</p>

  <p>Ona hızlıca bu işi nasıl yapacağını gösterdi. Philip onun ciddiyetinden etkilendi ama cazibe yoksunu olmasından tiksindi. Ona verdiği ipuçları için minnettardı, tekrar çalışmaya başladı. Bu arada, çoğu erkek olan diğerleri içeri girdiler, çünkü kadınlar hep önce geliyordu ve atölye yılın o döneminde (henüz erkendi) hayli doluydu. O sırada zayıf siyah saçları, devasa bir burnu ve insana bir atı hatırlatacak kadar uzun bir yüzü olan genç bir adam içeri girdi. Philip’in yanına oturup öbür tarafındaki Bayan Price’a başıyla selam verdi.</p>

  <p>“Çok geciktin,” dedi kız. “Yeni mi kalktın?”</p>

  <p>“Gün harikaydı, sadece yatakta uzanıp dışarısının ne kadar güzel olduğunu düşünebilirim dedim.”</p>

  <p>Philip gülümsedi ama Bayan Price bu lafı ciddiye aldı.</p>

  <p>“Kulağa acayip geliyor; ben olsam kalkıp günün keyfini çıkarmanın daha yerinde olacağını düşünürdüm.”</p>

  <p>“Mizahçıların işi çok zor,” dedi genç adam usulca.</p>

  <p>Çalışmaya niyeti varmış gibi görünmüyordu. Tuvaline baktı; renkli çalışıyordu ve poz veren modeli bir gün önce çizmişti. Philip’e döndü.</p>

  <p>“İngiltere’den yeni mi geldin?”</p>

  <p>“Evet.”</p>

  <p>“Amitrano’yu nasıl buldun?”</p>

  <p>“Bildiğim tek okul buydu.”</p>

  <p>“Burada en ufak bir işine yarayacak herhangi bir şey öğreneceğin fikriyle gelmemişsindir umarım.”</p>

  <p>“Burası Paris’in en iyi okulu,” dedi Bayan Price. “Sanatın ciddiye alındığı tek yer.”</p>

  <p>“Sanat ciddiye mi alınmalı?” diye sordu genç adam; Bayan Price bunu sadece küçümseyen bir omuz silkmeyle karşıladığı için de ekledi: “Ama mesele şu ki bütün okullar kötü. Akademik oldukları belli. Bu okulun çoğundan daha az zarar verici olmasının nedeni, diğerlerininkinden daha eksik eğitim vermesi. Çünkü hiçbir şey öğrenmiyorsun...”</p>

  <p>“İyi de o zaman buraya neden geliyorsun ki?” diye araya girdi Philip.</p>

  <p>“Daha iyi kurslar gördüm ama oralara gitmedim. Bayan Price, ki kültürlü biridir, bunun Latincesini hatırlayacaktır.”</p>

  <p>“Keşke beni sohbetinizin dışında tutsanız, Bay Clutton,” dedi Bayan Price sertçe.</p>

  <p>“Resim yapmayı öğrenmenin tek yolu,” diye devam etti genç adam istifini bozmadan, “bir atölye tutmak, bir model bulmak ve meseleyi sadece kendi kendine çözmendir.”</p>

  <p>“Kolay bir şeye benziyor,” dedi Philip.</p>

  <p>“Sadece para lazım,” diye cevapladı Clutton.</p>

  <p>Resim yapmaya başladı ve Philip de ona göz ucuyla baktı. Uzun boyluydu, sıskalıktan dökülüyordu; iri kemikleri bedeninden dışarı fırlayacak gibiydi; dirsekleri o kadar sivriydi ki eski püskü ceketinin kollarını delip geçecek gibi görünüyordu. Pantolonunun popo kısmı yıpranmıştı ve botlarının her birinin üstünde biçimsiz bir yama vardı. Bayan Price ayağa kalkıp Philip’in şövalesine gitti.</p>

  <p>“Şayet Bay Clutton dilini bir dakika tutabilirse, sana biraz yardım edeceğim,” dedi.</p>

  <p>“Bayan Price, mizah anlayışım olduğu için hoşlanmıyor benden,” dedi Clutton, derin düşünceler içinde tuvaline bakarak, “ama nefret etmesinin nedeni, dâhi olmam.”</p>

  <p>Büyük bir ciddiyetle konuşmuştu ve devasa, biçimsiz burnu söylediklerini çok ilginç kıldı. Philip gülmek istedi ama Bayan Price öfkeden kıpkırmızı kesildi.</p>

  <p>“Senin dâhi olduğunu söyleyen tek kişi yine sensin.”</p>

  <p>“Fikirleri bana göre pek kıymetli olmayan tek kişi de yine benim.”</p>

  <p>Bayan Price, Philip’in yaptıklarını eleştirmeye başladı. Anatomiden ve yapıdan, düzlemlerden ve çizgilerden, Philip’in anlamadığı bunun gibi pek çok şeyden üstünkörü bahsetti. Uzun zamandır bu atölyedeydi ve öğretmenlerin ısrarcı olduğu belli başlı konuları biliyordu, ama her ne kadar Philip’in çalışmasında nelerin yanlış olduğunu gösterebilse de bunları nasıl düzeltebileceğini ona söyleyemiyordu.</p>

  <p>“Benim için bu kadar zahmete katlanman büyük nezaket,” dedi Philip.</p>

  <p>“Ah, hiç önemli değil,” diye cevapladı kız mahcubiyetten kızararak. “İlk geldiğimde insanlar da bana aynısını yaptılar, ben de herkese yaparım.”</p>

  <p>“Bayan Price, bilgisinin avantajlarını seninle kişiliğinin herhangi bir cazibesi dolayısıyla değil de görev duygusuyla paylaştığını söylemek istiyor,” dedi Clutton.</p>

  <p>Bayan Price ona öfkeli bir ifadeyle baktı ve kendi resminin başına döndü. Saat on ikiyi vurdu, model rahatlayarak bir oh çekip stanttan aşağı indi.</p>

  <p>Bayan Price eşyalarını topladı.</p>

  <p>“Bazılarımız öğle yemeği için Gravier’s’e gider,” dedi Philip’e, Clutton’a manidar bir bakış atıp. “Ben hep eve giderim.”</p>

  <p>“Ben seni Gravier’s’e götürürüm istersen,” dedi Clutton.</p>

  <p>Philip ona teşekkür etti ve gitmek için hazırlandı. Çıkarken, Bayan Otter ona nasıl geçtiğini sordu.</p>

  <p>“Fanny Price sana yardım etti mi?” diye sordu. “İsterse edebileceğini bildiğim için seni oraya yerleştirdim. Sert, huysuz bir kızdır ve kendisi kesinlikle çizim yapamaz ama yol yordam bilir ve zahmete katlandığında, yeni gelen biri için faydalı olabilir.”</p>

  <p>Caddede yürürlerken Clutton ona şöyle dedi:</p>

  <p>“Fanny Price’ı etkiledin. Dikkatli olsan iyi edersin.”</p>

  <p>Philip güldü. Etkilemeyi bundan daha az isteyebileceği hiç kimseyi düşünemiyordu. Birkaç öğrencinin yemek yediği küçük, ucuz bir lokantaya vardılar; Clutton üç dört erkeğin olduğu bir masaya oturdu. Bir franga bir yumurta, bir tabak et, peynir ve küçük bir şişe şarap aldılar. Kahve ekstraya giriyordu. Kaldırıma oturdular, sarı tramvaylar aralıksız çan çalarak, bulvarda bir aşağı bir yukarı gidip geliyordu.</p>

  <p>“Bu arada, adın ne?” dedi Clutton, yerlerine otururken.</p>

  <p>“Carey.”</p>

  <p>“Size eski ve güvenilir bir dostu, adıyla sanıyla Carey’yi tanıştırmama izin verin,” dedi Clutton ciddiyetle. “Bay Flanagan, Bay Lawson.”</p>

  <p>Güldüler ve sohbetlerine devam ettiler. Bin çeşit şeyden bahsediyorlardı ve hepsi de aynı anda konuşuyordu. Kimse kimseye en ufak bir dikkatini vermiyordu. Yazın gittikleri yerlerden, atölyelerden, çeşitli okullardan konuştular; Philip’in bilmediği Monet, Manet, Renoir, Pizarro, Degas gibi isimlerden bahsettiler. Philip onları can kulağıyla dinledi, biraz dışlanmış hissetse de kalbi sevinçten pır pır etti. Zaman su gibi aktı. Clutton ayağa kalkıp şöyle dedi:</p>

  <p>“Gelmek istersen bu akşam beni burada bulabilirsin. Burası mahalledeki en ucuza hazımsızlık çekebileceğin en iyi yerdir.”</p>
</body>
</html>