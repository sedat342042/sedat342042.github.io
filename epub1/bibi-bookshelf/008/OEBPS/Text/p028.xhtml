<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>28</h2>

  <p>Avare bir akşam geçirmelerine yardım eden sohbetlerin, daha sonra Philip’in durmaksızın işleyen zihninde tekrar tekrar döndüğü ne Hayward’ın ne de Weeks’in aklına gelirdi. Dinin tartışılabilir bir konu olduğunu daha önce hiç düşünmemişti. Ona göre din İngiltere Kilisesi demekti ve onun akidelerine inanmamak, burada ya da öbür tarafta cezadan kaçışı olmayan bir inatçılığa işaretti. İnanmayanların cezalandırılması konusunda zihninde bazı şüpheler vardı. Cehennemin alevlerini kâfirler -Muhammedciler, Budistler ve diğerleri- için muhafaza eden merhametli bir yargıcın, Muhalifleri ve Katolikleri (yaptıkları hatayı fark edince hissedecekleri utancın büyüklüğüne bağlı olarak gerçi!) koruması ve O’nun doğruyu öğrenme şansı olmayanlara -Misyoner Cemiyeti’nin faaliyetleri sayesinde böyle fazla insan kalmamış olması beklense de gayet olasıydı- acıması mümkündü; ama bu şans onlara verilip de görmezden gelmeyi seçtilerse (Katolikler ile Muhalifler kesinlikle bu kategoriye giriyordu), o zaman cezadan kaçış yoktu ve hak edilmiş olurdu. İmansızların müşkül bir durumda olduğu açıktı. Belki de bu Philip’e çok açıkça öğretilmemişti ama her türlü gerçek ebedi mutluluk umudunun, sadece İngiltere Kilisesi’ne mensup olanlara verildiği izlenimini kesinlikle edinmişti.</p>

  <p>Philip’in kesin olarak ifade edildiğini duyduğu şeylerden biri, inanmayan kişinin kötü ve ahlaksız olduğuydu; ama Weeks, Philip’in inandığı şeylere neredeyse hiç inanmasa da bir Hıristiyana yakışır saflıkta bir yaşam sürüyordu. Philip hayatında pek az iyilik görmüştü ve Amerikalı’nın ona yardım etme arzusundan duygulanmıştı: Bir defasında grip yüzünden üç gün yataktan çıkamadığında, Weeks ona annesi gibi bakmıştı. Onda ne ahlaksızlık ne kötülük vardı, sadece samimiyet ve sevecen bir iyilik görüyordu. Belli ki hem erdemli hem inançsız olmak mümkündü.</p>

  <p>Ayrıca Philip’e insanların başka inançlara sadece inatçılıktan ya da kişisel çıkar dolayısıyla bağlandığı öğretilmişti: İçten içe hatalı olduklarını biliyorlardı; başkalarını kasten aldatmanın yoluna bakıyorlardı. Almancasını geliştirmek için pazar sabahları Lutherci ayine katılmayı alışkanlık haline getirmişti ama Hayward geldikten sonra, bunun yerine onunla Katolik ayinine gitmeye başladı. Protestan kilisesi neredeyse boşken ve cemaatin uyuşuk bir havası varken, Cizvitler kalabalıktı ve ibadet edenler tüm kalpleriyle dua ediyormuş gibi görünüyordu. Münafığa benzemiyorlardı. Bu zıtlık onu şaşırttı; inançları İngiltere Kilisesi’ne daha yakın olan Luthercilerin bu anlamda doğruya, Katoliklerden daha yakın olduğunu elbette biliyordu. Erkeklerin çoğu -ağırlıklı maskülen bir cemaatti- Güneyli Almanlardı; Güney Almanya’da doğmuş olsa kesinlikle Katolik olacağını düşünmekten kendini alamadı. İngiltere’de doğduğu gibi Katolik bir ülkede de doğmuş olabilirdi elbette ve İngiltere’de, talih eseri yasaların kurduğu kiliseye mensup bir aileden olabileceği gibi Wesleyci, Baptist ya da Metodist bir aileden de olabilirdi. Atlattığı tehlikeyi düşününce biraz nefesi kesildi. Philip, günde iki kez masaya birlikte oturduğu minyon Çinli’yle çok samimiydi. Adamın ismi Sung’du. Hep gülümsüyordu, cana yakın ve kibardı. Sadece Çinli diye cehennemde kızaracak olması tuhaf geliyordu; ama insanın inancı ne olursa olsun kurtuluş mümkünse, o zaman İngiltere Kilisesi’ne mensup olmanın öyle özel bir avantajı varmış gibi görünmüyordu.</p>

  <p>Philip, kafası hayatında hiç olmadığı kadar karışmış halde, Weeks’in ağzını yokladı. Alay edilme konusunda çok hassas olduğu için dikkat etmesi gerekiyordu; Amerikalı’nın İngiltere Kilisesi hakkında iğneleyici şakalar yapması da onu endişelendiriyordu. Weeks sadece onun kafasını daha fazla karıştırdı. Cizvit kilisesinde gördüğü o Güneyli Almanların Katolikliğin doğruluğuna, kendisinin İngiltere Kilisesi’nin doğruluğuna inandığı kadar inandıklarını görmesini sağladı ve bu da onun Muhammedciler ile Budistlerin de kendi dinlerinin doğruluğundan emin olduklarını kabul etmesine yol açtı. Haklı olduğunuzu bilmenin hiçbir anlamı yoktu sanki; hepsi haklı olduğunu biliyordu. Weeks’in, oğlanın inancını sarsmak gibi bir niyeti yoktu, ama dinle çok yakından ilgiliydi ve bunu ilgi çekici bir sohbet konusu olarak görüyordu. Başka insanların inandığı hemen her şeye büyük bir ciddiyetle inanmadığını söylerken, kendi görüşlerini tam olarak tarif etmişti. Philip bir defasında ona, bir ara gazetelerde hararetle tartışılan ılımlı rasyonel bir eserle ilgili papaz evinde geçen bir sohbette amcasının dile getirdiğini duyduğu bir soruyu sordu.</p>

  <p>“Peki neden senin doğru olman, Aziz Anselmus ve Aziz Augustinus gibi tüm o bilginlerin yanlış olması gerekiyor?”</p>

  <p>“Yani, onlar çok zeki ve eğitimli adamlar oldukları için benim öyle olup olmadığım konusunda derin şüphelerin bulunduğunu mu kastediyorsun?” diye sordu Weeks.</p>

  <p>“Evet,” diye cevapladı Philip tereddütle, çünkü bu açıklama bir şekilde sorusunun küstahça görünmesine yol açmıştı.</p>

  <p>“Aziz Augustinus dünyanın düz olduğuna ve güneşin onun etrafında döndüğüne inanıyordu.”</p>

  <p>“Bunun neyi kanıtladığını anlamıyorum.”</p>

  <p>“Bu, kendi neslinin inandıklarına inandığını kanıtlar. Senin azizlerin bir inanç çağında yaşıyorlardı, o zamanlar bizim şimdi kesinkes inanılmaz bulduğumuz şeylere inanmamak hemen hemen mümkün değildi.”</p>

  <p>“O zaman artık gerçeği bildiğimizi nereden bilebiliyorsun?”</p>

  <p>“Bilmiyorum.”</p>

  <p>Philip bir an bunu tekrar düşündü, ardından şöyle dedi:</p>

  <p>“Şu anda kesin olarak inandığımız şeylerin, neden onların eskiden inandıkları kadar yanlış olamayacağını anlamıyorum.”</p>

  <p>“Ben de.”</p>

  <p>“O zaman herhangi bir şeye nasıl inanabiliyorsun?”</p>

  <p>“Bilmiyorum.”</p>

  <p>Philip Weeks’e, Hayward’ın inancı konusunda ne düşündüğünü sordu.</p>

  <p>“İnsanlar tanrıları daima kendi görünümlerine göre biçimlendirir,” dedi Weeks. “O pitoresk olana inanıyor.” Philip kısa bir an durdu, ardından şöyle dedi:</p>

  <p>“Neden insanın Tanrı’ya inanması gerektiğini anlamıyorum.”</p>

  <p>Kelimeler ağzından çıkar çıkmaz, inanmaya son verdiğini fark etti. Bu soğuk suda dalış yapmak gibi nefesini kesti. Tedirginlik dolu gözlerle Weeks’e baktı. Birdenbire korktu. Weeks’in yanından olabildiğince çabuk uzaklaştı. Yalnız kalmak istedi. Şimdiye dek yaşadığı en ürkütücü deneyimdi. Her şeyi etraflıca düşünmek istiyordu; çok heyecan vericiydi, çünkü bütün hayatını etkiliyordu (bu konudaki kararının, hayatının akışını derinden etkileyeceğini düşündü) ve bir hata sonsuza dek lanetlenmeye yol açabilirdi; ama düşündükçe daha fazla ikna oluyordu; sonraki birkaç hafta boyunca kitaplar okuyup şüphecilikten medet umsa da bu sadece, içgüdüsel olarak hissettiği şeyin güçlü bir biçimde onaylanmasına yol açtı. Gerçek şuydu ki inanmaya bu veya şu nedenle değil, imanlı bir mizacı olmadığından son vermişti. İman ona dışarıdan dayatılmıştı. Bir çevre ve örnek meselesiydi. Yeni bir çevre ve yeni bir örnek, ona kendini bulma fırsatı vermişti. Çocukluğunun inancından, artık ihtiyacı olmayan bir pelerin gibi kolayca kurtuldu. İlk başta hayat, hiç fark etmese de daima ebedi bir destek görevi gören inanç olmadan tuhaf ve yalnız göründü. Kendini bir bastona yaslanırken birden destek almadan yürümeye zorlanan bir adam gibi hissediyordu. Gerçekten de günler daha soğuk, geceler daha yalnız gibiydi. Ama duyduğu heyecan onun düşmesini engelledi; hayatı daha heyecan verici bir maceraya dönüşmüştü sanki; kısa bir süre sonra bir kenara attığı baston, omuzlarından düşen pelerin, üstünden atıp kurtulduğu çekilmez bir sıkıntı gibi gelmeye başladı. Yıllar boyunca dayatılan dini uygulamalar, ona göre dinin ayrılmaz bir parçasıydı. Ondan ezberlemesi istenen duaları ve risaleleri, hareket etme arzusuyla her tarafı kaşınarak oturmak zorunda olduğu Katedral’deki uzun ayinleri düşündü; Blackstable’daki bölge kilisesine giden çamurlu yoldaki o gece yürüyüşlerini ve o kasvetli binanın soğukluğunu hatırladı; ayakları buz kesmiş, parmakları uyuşmuş halde külçe gibi otururdu ve her tarafı bayıltıcı bir merhem kokusu sarmış olurdu. Ah, sıkıntıdan patlardı! Tüm bunlardan kurtulduğunu anlayınca kalbi pır pır etti.</p>

  <p>İnanmaktan kolayca vazgeçebilmesine çok şaştı ve doğasının en derinlerinde gerçekleşenler dolayısıyla buna son verebildiğini bilmeden, ulaştığı bu kesinliği kendi parlak zekâsına bağladı. Kendisinden gereğinden fazla hoşnuttu. Gençliğin kendisininkinden başka bir bakış açısıyla duygudaşlık kurabilme noksanlığından ötürü, Tanrı dedikleri müphem duygudan memnun olmaları ve kendisine çok bariz görünen fikre yönelmemeleri dolayısıyla Weeks ile Hayward’ı ziyadesiyle hor gördü. Bir gün, içini daima neden olduğunu bilmediği bir mutlulukla dolduran bir manzarayı izlemek üzere belli bir tepeye çıktı. Artık sonbahar gelmişti ama günler hâlâ genellikle bulutsuzdu ve gökyüzü de daha güzel bir ışıkla parlıyordu sanki: Adeta doğa, bilinçli bir şekilde geri kalan günlerin güzel havasını daha büyük bir güçle vurgulamak istiyordu. Güneş ışığının altında hafif titreşir görünen, önünde upuzun yayılmış vadiye baktı: Uzakta Mannheim’ın çatıları ve onun da gerisinde belli belirsiz Worms seçiliyordu. Yer yer delip geçen parıltı Ren Nehri’ydi. Nehrin muazzam genişliği güçlü bir altın sarısıyla parlıyordu. Philip, kalbi katıksız bir hazla dolu halde orada dururken, şeytanın İsa’yla yüksek bir dağın zirvesinde durup ona dünyanın krallıklarını göstermesini düşündü. Manzaranın güzelliğinden mest olmuş Philip’e göre, önünde uzanan şey bütün dünyaydı ve aşağı inip onun zevklerine varmaya can atıyordu. Onur kırıcı korkulardan kurtulmuştu, önyargıdan kurtulmuştu. Katlanılamaz cehennem ateşi korkusu olmaksızın yoluna devam edebilirdi. Birden, hayattaki her hareketini kaçınılmaz sonuçları olan bir meseleye dönüştüren sorumluluk yükünü de sırtından attığını fark etti. Hafiflemiş havada daha özgürce soluk alabiliyordu. Yaptığı şeylerden sadece kendisine karşı sorumluydu. Özgürlük! Sonunda kendi kendisinin efendisiydi. Eski bir alışkanlıkla, gayriihtiyari, artık O’na inanmadığı için Tanrı’ya şükretti.</p>

  <p>Zekâsından ve korkusuzluğundan duyduğu gururla sarhoş olan Philip, düşünüp tasarlayarak yeni bir hayata başladı. Ama inancını kaybetmesinin davranışlarına tahmininden daha az bir etkisi oldu. Hıristiyan dogmalarını bir kenara atmış olsa da Hıristiyan etiğini eleştirmek hiç aklına gelmedi; Hıristiyan erdemlerini kabul etti ve bir ödül veya ceza düşüncesi olmaksızın, onları kendileri için uygulamanın yerinde olduğunu düşünüyordu. Frau Profesör’ün evinde fazla kahramanlık fırsatı çıkmıyordu ama önceye nazaran biraz daha doğrucu olmuştu ve onunla zaman zaman sohbet eden sıkıcı, yaşlı hanımlara karşı daha nazik olmaya kendini zorluyordu. Dilimizin tipik özelliklerinden olan ve daha önce erkekliğin bir göstergesi olarak geliştirdiği kibarca edilen küfürlerden, hiddet dolu sıfatlardan artık özellikle kaçınıyordu.</p>

  <p>Bütün meseleyi onu tatmin edecek bir şekilde açıklığa kavuşturduktan sonra kafasından da çıkarmanın yollarını aradı, ama bunu söylemek yapmaktan daha kolaydı; ne pişmanlıktan kaçınabildi ne de ona zaman zaman işkence eden kuruntularını dizginleyebildi. O kadar gençti ve o kadar az arkadaşı vardı ki sonsuzluğun onun için özel bir cazibesi yoktu ve pek sıkıntı çekmeden ona inanmaktan vazgeçebilmişti; ama onu perişan eden tek bir şey vardı; kendisine mantıksızlık ettiğini söylüyor, bu acıklı halden çıkmak için kendi kendine gülmeye çalışıyordu; ama ölümünün üstünden yıllar geçtikçe içindeki sevgisi daha da büyüyen güzel anneyi bir daha asla göremeyeceğini düşününce, yaşlar gerçekten gözlerini dolduruyordu. Bazen de Tanrı korkusu olan, sayısız dindar atanın etkisi onun bilinçaltında işliyor, hepsinin doğru olma ihtimalinden ve mavi gökyüzünün ardında kıskanç bir Tanrı’nın ateistleri ebedi bir ateşle cezalandıracağından duyduğu panik korkusu onu ele geçiriyordu. Böyle zamanlarda mantığı ona hiç yardımcı olmaz, sonsuza dek sürecek fiziksel bir işkencenin acısını hayal eder, korkudan ve şiddetle boşalan bir terlemeden dolayı kendini çok hasta hissederdi. Sonunda kendi kendine umutsuzca şöyle derdi:</p>

  <p>“Sonuçta bu benim hatam değil. Kendimi inanmaya zorlayamam. Nihayetinde bir Tanrı varsa ve O’na dürüstlükle inanamadığım için beni cezalandıracaksa elimden bir şey gelmez.”</p>
</body>
</html>