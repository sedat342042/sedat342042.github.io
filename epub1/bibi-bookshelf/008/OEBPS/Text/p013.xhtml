<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>13</h2>

  <p>İki yıl geçti, Philip neredeyse on iki yaşına geldi. Birinci sınıftaydı, sınıfın ikincisi veya üçüncüsü konumundaydı ve Noel’den sonra, birkaç çocuğun bir üst okula geçmesinin ardından okul temsilcisi olacaktı. Şimdiden geniş bir ödül koleksiyonu, kötü kâğıda basılmış ama okulun armalarıyla süslenmiş çok güzel ciltleri olan işe yaramaz kitapları vardı: Durumu onu sataşılmaktan koruyordu ve mutsuz değildi. Sakatlığı yüzünden, arkadaşları onun başarısını mazur görüyordu.</p>

  <p>“Sonuçta ödül kazanmak onun için çocuk oyuncağı,” diyorlardı, “ineklemekten başka <i>yapabileceği</i> hiçbir şey yok.”</p>

  <p>Başlarda Bay Watson’a karşı hissettiği korkudan kurtulmuştu. Yüksek sese alışmıştı ve müdürün ağır elleri omuzlarına konduğunda, Philip belli belirsiz bir sevme niyeti seziyordu. Okulla ilgili başarılarda zihinsel kuvvetten daha kullanışlı olan güçlü bir hafızaya sahipti ve Bay Watson onun hazırlık okulundan bir bursla ayrılacağını ümit ediyordu.</p>

  <p>Ama gittikçe daha içine kapanık olmuştu. Yeni doğmuş çocuk, bedeninin çevresindeki nesnelerden daha fazla kendi parçası olduğunun farkında değildir ve ayak parmaklarıyla, onların yanındaki çıngıraktan daha fazla kendisine ait olduğunu hissetmeden oynayacaktır; ancak yavaş yavaş, acı vasıtasıyla, beden gerçeğini öğrenir. Kişinin kendi farkına varabilmesi için de benzer türden deneyimler gerekir; ama burada bir fark vardı, herkes ayrı ve tam bir organizma olarak kendi bedeninin farkına eşit derecede varsa da, herkes tam ve ayrı bir kişilik olarak kendisinin farkına eşit derecede varamıyordu. Diğerlerinden farklı olma duygusu çoğunlukla ergenlikle ediniliyor, ama birey bu duyguyu her zaman kendisiyle arkadaşları arasında fark yaratacak derecede geliştiremiyordu. Philip kendisinin pek az farkındaydı; hayatta olma talihine sahip, mutluluk için en iyi şansı yakalamış, bir kovandaki arılar gibiydi: Eylemleri herkes tarafından paylaşılıyordu, zevkleri de ancak hepsi ortak olarak keyfini çıkarıyorsa zevk oluyordu; onları Hampstead Heath’teki Hamsin Pazartesisi<a class="dipnot2" href="../Text/dipnotlar.xhtml#a13" id="k13"><sup>[13]</sup></a><span style="font-size: 11px;">&nbsp;</span>dansında, bir futbol maçında bağrışırken veya Pall Mall’daki kulüp pencerelerinden bir kraliyet törenine tezahürat yaparken görebilirdiniz. Bunlar yüzünden insan, sosyal hayvan olarak adlandırılır.</p>

  <p>Philip, çarpık ayağının buruk bir alay gibi yüzüne çarpmasıyla çocukluğun masumiyetinden çıkıp kendisinin acılı farkındalığına vardı. Durumunun yarattığı koşullar o kadar özeldi ki sıradan olaylarda gayet iyi işleyen hazır kurallara onları uygulayamıyor ve kendi başına düşünmek zorunda kalıyordu. Okuduğu çok sayıda kitap zihnini fikirlerle doldurdu; bunları yarı yarıya anlayabilmesi, hayal gücüne daha geniş bir ufuk kazandırdı. Sancılı utangaçlığının altında, içinde bir şeyler büyüyordu ve tuhaf biçimde, kişiliğinin farkına varıyordu. Ama zaman zaman bu durum ona tuhaf sürprizler yaşattı; neden olduğunu bilemediği şeyler yaptı ve daha sonra bunları düşündüğünde, kafası çok karıştı.</p>

  <p>Luard adında bir çocukla Philip arasında bir arkadaşlık kurulmuştu ve bir gün birlikte sınıfta oynarlarken, Luard Philip’in abanoz kalemliğiyle bir numara göstermeye başladı.</p>

  <p>“Şöyle saçma sapan şeyler yapmasana,” dedi Philip. “Kıracaksın sonunda.”</p>

  <p>“Kırmam.”</p>

  <p>Ama daha bu sözler çocuğun ağzından çıkar çıkmaz, kalemlik ikiye bölündü. Luard, korkuyla Philip’e baktı.</p>

  <p>“Ah, çok ama çok özür dilerim.”</p>

  <p>Philip’in gözyaşları yanaklarından aşağı süzüldü ama cevap vermedi.</p>

  <p>“Baksana, sorun ne?” dedi Luard şaşırarak. “Sana aynısından bir tane daha alırım.”</p>

  <p>“Kalemlik umurumda değil,” dedi Philip, sesi titriyordu, “sadece bana bunu annem ölmeden hemen önce vermişti.”</p>

  <p>“Çok ama çok çok özür dilerim Carey.”</p>

  <p>“Boş ver. Senin hatan değildi.”</p>

  <p>Philip kalemliğin iki parçasını alıp baktı. Hıçkırıklarını bastırmaya çalıştı. Kendini perperişan hissediyordu. Yine de neden böyle yaptığını anlayamıyordu, çünkü bu kalemliği Blackstable’daki son tatilinde bir sterlin iki pense kendisi satın almıştı. Bu acıklı hikâyeyi uydurmasına neyin yol açtığı konusunda en ufak bir fikri yoktu, ama gerçek olsa hissedeceği kadar mutsuzdu şimdi. Papaz evinin sofu atmosferi ve okulun dindar havası Philip’in vicdanını çok hassas kılmıştı; İblis onun ahlaksız ruhunu ele geçirmek için sürekli izliyormuşçasına acımasızlaşmıştı; çocukların çoğundan daha fazla doğrucu değilse de ne zaman yalan söylese vicdan azabı çekiyordu. Bu olayı tekrar düşününce çok üzüldü ve Luard’a gidip bu hikâyeyi uydurduğunu söylemesi gerektiğine karar verdi. Küçük düşmekten dünyadaki her şeyden daha fazla dehşet duysa da iki üç gün Yüce Tanrı’nın huzurunda küçük düşmenin acılı sevincinin düşüncesiyle kendini kutladı. Ama bundan daha ileri gitmedi. Daha konforlu olan, pişmanlığını Kadir-i Mutlak’a gösterme yöntemiyle vicdan azabını dindirdi. Ama uydurduğu hikâyeden nasıl olup da bu kadar derinlemesine etkilendiğini anlayamıyordu. Kirli yanaklarından akan gözyaşları gerçekti. Daha sonra kurduğu birtakım ilişkilendirmelerle aklına, Emma’nın ona annesinin ölümünü haber verdiği sahne ve ağlamaktan konuşamasa da oradakiler ıstırabını görüp ona acıyabilsinler diye, Bayan Watkin’e veda etmekteki ısrarı geldi.</p>
</body>
</html>