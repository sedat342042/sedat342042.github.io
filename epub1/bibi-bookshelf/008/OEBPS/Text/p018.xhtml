<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>18</h2>

  <p>Ama Philip bu zirvenin oksijeni az ortamında uzun süre kalamadı. Dinsel duygulanım onu ilk kez sarıp sarmaladığında ne hissettiyse şimdi başına gelen de oydu. İnancın güzelliğini büyük hevesle hissettiğinden ve özveri arzusu kalbinde mücevher misali bir ışık saçarak yandığından, dayanma gücü ihtirası karşısında kifayetsiz kalmış gibiydi. Tutkusunun şiddetinden bitap düşmüştü. Ruhu birden yersiz bir yavanlıkla doldu. Her yanı kuşatmış görünen Tanrı’nın varlığını unutmaya başladı; hâlâ hiç aksatmadan sürdürdüğü dinsel eğitimi sadece bir formalite halini almıştı. Başta bu uzaklaşmadan dolayı kendini suçladı ve cehennem ateşinin korkusu coşkusunun tazelenmesini sağladı; ama tutku ölmüştü ve gittikçe başka konular düşüncelerini meşgul etmeye başladı.</p>

  <p>Philip’in az arkadaşı vardı. Okuma alışkanlığı onu yalnızlaştırmıştı: Bu öyle bir ihtiyaca dönüşmüştü ki birileriyle biraz zaman geçirdikten sonra yorgun ve huzursuz hissediyordu; okuduğu pek çok kitaptan edindiği geniş bilgi birikimiyle böbürleniyordu, zihni hep tetikteydi ve arkadaşlarının aptallığından duyduğu iğrenmeyi saklama yeteneğine sahip değildi. Diğerleri onun kibirli olduğundan şikâyet ediyordu; sadece onların önemsiz gördüğü konularda başarı gösterdiğinden, alay edip onun ne diye bu kadar kibirli olduğunu soruyorlardı. Philip bir mizah anlayışı geliştirmiş ve insanların bamteline basan iğneleyici şeyler söyleme konusunda hünerli olduğunu fark etmişti; bunların karşısındakini ne kadar yaraladığını neredeyse hiç fark etmeden, ona eğlenceli geldiği için söylüyordu ve kurbanlarının ona bariz bir nefretle baktığını anlayınca fena halde küsüyordu. Okula ilk geldiğinde yaşadığı aşağılanmalar, onun arkadaşlarından çekinip kendi içine kapanmasına yol açmış, bunu da hiçbir zaman tam olarak aşamamıştı; mahcup ve sessiz kalmıştı. Ama her ne kadar diğer çocukların iyi niyetinden uzak durmak için her şeyi yapsa da başkalarının kolayca edinebildiği popülariteye sahip olmayı tüm kalbiyle arzulamıştı. Böyle çocuklara uzaktan aşırı hayranlık besliyordu ve onlara karşı diğerlerinden daha alaycı olmaya meyledip küçük şakalar yapsa da o çocukların yerinde olmak için her şeyi verirdi. Gerçekten de kolu bacağı sapasağlam olan, okulun en aptal çocuğuyla memnuniyetle yer değiştirebilirdi. Acayip bir alışkanlık edinmişti. Belli bir şeyini beğendiği bir çocuğun yerinde olduğunu kafasında canlandırıyordu; adeta kendi ruhunu öbürünün bedenine yerleştiriyor, onun sesiyle konuşup onun kahkahasıyla gülüyordu; öbürünün yaptığı her şeyi kendisinin yaptığını hayal ediyordu. Buna o kadar kaptırıyordu ki bir an gerçekten artık kendisi değilmiş gibi geliyordu. Bu şekilde pek çok hayali mutluluk anının keyfini sürmüştü.</p>

  <p>Kiliseye kabul töreninden önceki Noel döneminin başında, Philip başka bir etüt odasına taşındı. Odayı paylaştığı çocuklardan birinin adı Rose’du. Philip’le aynı sınıftaydı ve Philip ona daima haset içeren bir hayranlık beslemişti. Yakışıklı değildi; büyük elleri ve iri kemikleri ileride uzun boylu bir adam olacağını gösterse de bir hantallığı vardı; ama gözleri güzeldi ve güldüğünde (sürekli gülüyordu) bunların çevresi hoş bir şekilde kırışıyordu. Ne zeki ne aptaldı ama ödevlerinde oldukça iyi, oyunlarda ise daha da iyiydi. Öğretmenler ve çocuklar tarafından çok seviliyordu, buna karşılık o da herkesi seviyordu.</p>

  <p>Philip bu etüt odasına geldiğinde, üç dönemdir birlikte olan diğer çocukların kendisini mesafeli bir şekilde selamladığını fark etti. Davetsiz misafir gibi hissetmek onu tedirgin etti; ama duygularını gizlemeyi öğrenmişti ve onlar da onun sakin ve göze batmaz olduğunu anladılar. Herkes gibi Rose’un cazibesine fazla direnemediği için, Philip ona karşı biraz daha mahcup ve tersti; dolayısıyla, tecrübeyle sabit biçimde yalnızca kendisine ait olduğunu bildiği cazibenin hakkını vermek için mi, yoksa kalbinin katıksız iyilikseverliğinden mi bilinmez Philip’i ortama ilk sokan Rose oldu. Bir gün birdenbire Rose Philip’e onunla futbol sahasına yürümek isteyip istemeyeceğini sordu. Philip kıpkırmızı kesildi.</p>

  <p>“Senin kadar hızlı yürüyemem,” dedi.</p>

  <p>“Saçma. Hadi.”</p>

  <p>Tam yola koyulurlarken, etüt odasının kapısından bir çocuk kafasını uzatıp Rose’a onunla gelip gelemeyeceğini sordu.</p>

  <p>“Gelemem,” diye cevapladı Rose. “Carey’ye söz verdim önceden.”</p>

  <p>“Beni boş ver,” dedi Philip hemen. “Hiç sakıncası yok.”</p>

  <p>“Saçma,” dedi Rose.</p>

  <p>O sevecen gözleriyle Philip’e bakıp güldü. Philip kalbinde tuhaf bir çarpıntı hissetti.</p>

  <p>Kısa bir süre sonra arkadaşlıkları oğlanlara has bir hızla ilerledi, ikisi hiç ayrılmaz oldu. Diğer öğrenciler bu ani yakınlığa hayret edip Rose’a Philip’te ne bulduğunu sordular.</p>

  <p>“Ah, bilmem,” diye cevapladı. “Hiç fena çocuk değil aslında.”</p>

  <p>Kısa sürede ikisi, kiliseye kol kola yürümeyi ya da sohbet edip çevrede dolaşmayı alışkanlık haline getirdiler; biri neredeyse diğeri de oradaydı ve onun mülk sahipliğini kabul edermiş gibi, Rose’u arayan çocuklar Carey’ye mesaj bırakmaya başladılar. Philip başta çekinikti. İçini dolduran mağrur neşeye kendini tamamen kaptırmadı; ama kadere karşı güvensizliği artık yerini çılgınca bir neşeye bırakmıştı. Rose’un şimdiye kadar gördüğü en muhteşem arkadaş olduğunu düşünüyordu. Kitapları artık önemsizdi; kesinlikle çok daha önemli olan bir şeyle meşgulken onlarla canını sıkamazdı. Rose’un arkadaşları eskiden çay içmek veya yapacak daha iyi bir şey olmadığından sadece oturmak için etüt odasına gelirlerdi -Rose kalabalığı ve bir eşek şakası yapabilme ihtimalini severdi- ve Philip’in gayet efendi bir öğrenci olduğunu gördüler. Philip mutluydu.</p>

  <p>Dönemin son günü geldiğinde, o ve Rose hangi trenle döneceklerini ayarladılar, böylece istasyonda buluşup okula dönmeden önce şehirde çay içebileceklerdi. Philip eve istemeye istemeye gitti. Tatil boyunca Rose’u düşündü; hayalleri, gelecek dönem birlikte yapabilecekleri şeylerle dopdoluydu. Papaz evinde sıkılıyordu ve son gün amcası aynı soruyu aynı sulu üslupla sordu:</p>

  <p>“Eee, okula döneceğin için mutlu musun?”</p>

  <p>Philip neşeyle cevapladı:</p>

  <p>“Hem de çok.”</p>

  <p>Rose’la istasyonda buluşmasında bir aksaklık olmasın diye normalden bir önceki trene bindi ve platformun civarında bir saat bekledi. Tren, Rose’un aktarma yapacağını bildiği Faversham’den geldiğinde heyecanla ona koştu. Ama Rose yoktu. Bir kondüktör ona birazdan başka bir trenin daha geleceğini söyleyince bekledi ama yine hayal kırıklığına uğradı; üstelik üşümüştü ve açtı, böylece ara sokaklardan ve gecekondu mahallelerinden geçerek, kestirmeden okula ulaştı. Rose’u etüt odasında, ayaklarını şöminenin çıkıntısına dayamış buldu, etrafında bulabildikleri yerlere oturmuş altı çocukla makine gibi konuşuyordu. Coşkuyla Philip’in elini sıktı ama Rose’un randevularını tamamen unuttuğunu fark eden Philip’in yüzü düştü.</p>

  <p>“Ben de neden bu kadar geç kaldın diyordum,” dedi Rose. “Hiç gelmeyeceksin sandım.”</p>

  <p>Başka bir çocuk, “Dört buçukta istasyondaydın,” dedi. “Gelirken gördüm seni.”</p>

  <p>Philip biraz kızardı. Rose’un, onu bekleyecek kadar aptal olduğunu bilmesini istemiyordu.</p>

  <p>“Bizimkilerin bir arkadaşını görmem gerekiyordu,” diye uydurdu hemen. “Onu yolcu etmemi istediler.”</p>

  <p>Ama hayal kırıklığı yüzünden biraz somurtkandı. Sessizce oturdu, onunla konuşulduğunda da tek hecelik kelimelerle cevapladı. Yalnız kaldıklarında bunu Rose’la konuşmaya karar verdi. Ama diğerleri gidince Rose hemen onun yanına geldi ve Philip’in uzandığı kanepenin koluna oturdu.</p>

  <p>“Bu dönem aynı etüt odasında olduğumuz için çok memnunum doğrusu. Müthiş, değil mi?”</p>

  <p>Philip’i gördüğüne gerçekten o kadar sevinmiş gibiydi ki Philip’in öfkesi silindi gitti. Beş dakika bile birbirlerinden ayrılmamışlar gibi heyecanla, ilgilerini çeken bin tane şeyden konuşmaya başladılar.</p>
</body>
</html>