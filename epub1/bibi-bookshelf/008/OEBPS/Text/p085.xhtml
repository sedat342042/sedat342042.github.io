<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>85</h2>

  <p>Bundan yaklaşık iki hafta sonra, hastanedeki işinden akşam eve dönen Philip, Cronshaw’un odasının kapısını tıklattı. Cevap alamayınca içeri girdi. Cronshaw, bir yana kıvrılmış halde yatıyordu, Philip yatağın yanına gitti. Cronshaw uyuyor mu, yoksa sadece kontrol edemediği asabiyet krizlerinden biriyle orada öylece yatıyor mu anlayamadı. Ağzının açık olduğunu görünce şaşırdı. Omzuna dokundu. Philip bir dehşet çığlığı attı. Elini Cronshaw’un gömleğinin altına sokup kalbini dinledi; ne yapacağını bilemedi; yapılacak bir şey olduğunu bildiği için çaresizce bir aynayı ağzının önüne tuttu. Cronshaw’la yalnız olmak onu ürpertti. Şapkasıyla paltosu hâlâ üstündeydi, koşarak merdivenlerden inip sokağa çıktı; bir taksi durdurup Harley Caddesi’ne gitti. Dr. Tyrell, evindeydi.</p>

  <p>“Hemen gelmeniz mümkün mü acaba? Sanırım Cronshaw ölmüş.”</p>

  <p>“Öyleyse gelmemin pek bir faydası dokunmaz, değil mi?”</p>

  <p>“Gelebilirseniz çok minnettar olurum. Kapıda taksi bekliyor. Sadece yarım saat sürer.”</p>

  <p>Tyrell şapkasını taktı. Takside ona bir iki soru sordu.</p>

  <p>“Bu sabah bıraktığımda her zamankinden daha kötü görünmüyordu,” dedi Philip. “Az önce odasına girdiğimde korkunç bir dehşete düştüm. Bir de yapayalnız öldüğünü düşününce... Sizce öleceğini biliyor muydu?”</p>

  <p>Philip, Cronshaw’un söylediklerini hatırladı. O son dakikada, ölüm korkusuna kapılıp kapılmadığını merak etti. Kendisini böyle bir durumda hayal etti; kaçınılmaz olduğunu bilerek ve korkunun pençesinde onu cesaretlendirecek bir söz söyleyecek kimse, hiçbir insan olmadan ölmek.</p>

  <p>“Çok üzülmüşsün,” dedi Dr. Tyrell.</p>

  <p>Parlak mavi gözleriyle ona baktı. Anlayışsız değildi. Cronshaw’u gören doktor, şöyle dedi:</p>

  <p>“Ölümünün üstünden birkaç saat geçmiş olmalı. Uykusunda ölmüş olabileceğini düşünüyorum. Bazen böyle olur.”</p>

  <p>Vücudu küçülmüş ve sefil görünüyordu. İnsani hiçbir tarafı yok gibiydi. Dr. Tyrell duygusuzca baktı ona. Mekanik bir hareketle saatini çıkardı.</p>

  <p>“Eh, benim gitmem gerek. Sertifikayı gönderirim sana. Akrabalarına sen haber verirsin herhalde.”</p>

  <p>“Akrabası olduğunu sanmıyorum,” dedi Philip.</p>

  <p>“Peki ya cenaze?”</p>

  <p>“Ah, ben halledeceğim o işi.”</p>

  <p>Dr. Tyrell Philip’e baktı. Bunun için birkaç <i>sovereign</i><a class="dipnot2" href="../Text/dipnotlar.xhtml#a97" id="k97"><sup>[97]</sup></a><i>&nbsp;</i>önerip önermemekte kararsız kaldı. Philip’in ne koşullarda olduğuna dair hiçbir şey bilmiyordu; belki de masrafı pekâlâ karşılayabilirdi; herhangi bir tavsiyede bulunacak olursa Philip bunu münasebetsizlik olarak algılayabilirdi.</p>

  <p>“Peki, yapabileceğim bir şey olursa haber ver,” dedi.</p>

  <p>Philip’le doktor dışarı birlikte çıkıp kapı eşiğinde ayrıldılar ve Philip, Leónard Upjohn’a bir mesaj göndermek için telgraf bürosuna gitti. Ardından, hastaneye giderken her gün dükkânının önünden geçtiği bir cenaze levazımatçısına gitti. Vitrini süsleyen iki tabut modelinin yanı sıra siyah bir kumaşın üstüne gümüş harflerle yazılmış üç kelime -İktisat, Sürat, Adap- yüzünden dikkatini sık sık çekmişti burası. Bu kelimeler hep eğlendirmişti onu. Cenaze levazımatçısı, uzun ve yağlı siyah kıvırcık saçları olan, siyahlar giymiş ve serçe parmağına büyük bir pırlanta yüzük takan minyon, şişman bir Yahudiydi. Philip’i mesleğine uygun düşen yapmacıklıkla karışmış doğal yaygaracılığın biçimlendirdiği belli bir edayla karşıladı. Philip’in çok çaresiz olduğunu hemen anladı ve gerekli düzenlemeleri yapması için evine bir an önce bir kadın göndermeye söz verdi. Cenaze için önerileri çok etkileyiciydi; ve Philip, levazımatçı onun itirazlarının ne anlama geldiğini düşünür gibi görününce kendisinden utandı. Böyle bir meselede pazarlık yapmak korkunç bir şeydi ve nihayetinde Philip, güçbela karşılayabileceği bir masrafa razı oldu.</p>

  <p>“Gayet iyi anlıyorum efendim,” dedi levazımatçı, “öyle gösterişli bir şey istemiyorsunuz -mazur görün, ben de şatafata pek inanmam- ama bir centilmene yakışır şekilde yapılsın arzusundasınız. Bana bırakın, doğru ve münasip olanı göz önüne alıp mümkün olan en ucuzuna getireceğim size. Bundan fazlasını da söyleyemem, değil mi?”</p>

  <p>Philip yemeğini yemek için eve gitti ve o yerken, naaşı düzenleyecek kadın geldi. Tam o sırada, Leónard Upjohn’dan bir telgraf da ulaştı.</p>

  <div class="m1"></div>

  <p><i>“Sarsıldım ve inanılmaz derecede yasa boğuldum. Maalesef bu gece gelemeyeceğim. Yemeğe çıkıyorum. En erken yarın yanında olurum. En içten duygularımla. Upjohn. ”</i></p>

  <div class="m1"></div>

  <p>Kısa bir süre sonra, kadın oturma odasının kapısını çaldı.</p>

  <p>“İşim bitti efendim. Gelip ona bakmak, uygun mudur diye görmek ister misiniz?”</p>

  <p>Philip kadının peşinden gitti. Cronshaw gözleri kapalı ve elleri göğsünün üstünde dindarlıkla birleştirilmiş şekilde sırtüstü yatıyordu.</p>

  <p>“Birkaç çiçek almanız usuldendir efendim.”</p>

  <p>“Yarın alırım.”</p>

  <p>Kadın naaşa memnun bir ifadeyle baktı. İşini yapmıştı ve şimdi katladığı yenlerini indirip önlüğünü çıkardı ve bonesini taktı. Philip ona ne kadar borcu olduğunu sordu.</p>

  <p>“Şey, efendim, bazısı bana iki şilin altı peni verir, bazısı beş şilin.”</p>

  <p>Philip ona büyük rakamdan daha azını verdiği için mahcup oldu. Kadın ona, hissetmesi beklenen yasın büyüklüğüne uygun görünen bir coşkunlukla teşekkür etti ve gitti. Philip oturma odasına döndü, yemeğinin kalanını bitirdi ve oturup Walsham’ın <i>Cerrahlık</i> kitabını okudu. Okumak zor geldi. Tuhaf biçimde gergin hissediyordu. Merdivenlerde bir ses duyunca oturduğu yerde sıçradı, kalbi güm güm atmaya başladı. Yan odadaki, bir zamanlar bir insan ama artık hiçbir şey olan o şey onu korkutuyordu. Sessizlik canlı gibiydi, sanki içinde gizemli hareketler oluyordu; ölümün varlığı bu odalarda, tüyler ürpertici ve dehşet verici biçimde ağırlığını hissettiriyordu: Philip aniden, bir zamanlar arkadaşı olan o şeyden büyük bir korkuya kapıldı. Kendini okumaya zorladı, ama kısa süre sonra umutsuzlukla kitabı bir kenara attı. Onun canını sıkan şey, az önce nihayete ermiş hayatın tam anlamıyla beyhude oluşuydu. Canlı ya da ölü olmanın Cronshaw için bir önemi yoktu. Hiç yaşamamış olsa dahi olurdu. Philip Cronshaw’un gençliğini düşündü; onu zayıf, canlı adımlarla yürürken, kafasında saç varken, neşeli ve umut dolu düşünmek için çaba sarf etmek gerekiyordu. Philip’in köşedeki polise gereken saygıyı göstererek insanın içgüdülerinin peşinden gitmesine dair yaşam kuralı, buraya pek uygun düşmüyordu: Zira Cronshaw’un yaptıkları, onu içler acısı bir varoluş hatasına dönüştürmüştü. Görünüşe göre, içgüdülere güvenilemezdi. Philip’in kafası karıştı ve kendi kendisine, şayet işe yaramıyorsa yaşam kuralının ne olduğunu ve neden insanların şöyle değil de böyle davrandığını sordu, insanlar duygularına göre davranıyordu, ama bu duygular iyi ya da kötü olabilirdi; bunların bir zafere ya da felakete yol açması sadece tesadüf eseri gibiydi. Hayat içinden çıkılamaz bir karmaşaydı adeta. İnsanlar oraya buraya koşturuyor, bilmedikleri güçler tarafından yönlendiriliyorlardı; tüm bunların amacının da farkına varmıyorlardı; sadece acele etmek olsun diye acele ediyorlardı sanki.</p>

  <p>Ertesi sabah Leónard Upjohn küçük bir defne çelengiyle geldi. Ölü şairi bununla taçlandırma fikri hoşuna gitmişti ve Philip’in onaylamaz sessizliğine rağmen onu kel kafaya yerleştirmeye çalıştı, ama çelenk çok acayip ve gülünç durdu. Bir müzikholde, başarısız bir komedyenin giydiği bir şapka siperi gibiydi.</p>

  <p>“Ben bunu en iyisi kalbinin üstüne koyayım,” dedi Upjohn.</p>

  <p>“Karnının üstüne koy,” diye düşüncesini söyledi Philip.</p>

  <p>Upjohn belli belirsiz gülümsedi.</p>

  <p>“Bir şairin kalbinin nerede olduğunu ancak bir şair bilebilir,” diye cevapladı.</p>

  <p>Oturma odasına döndüler, Philip ona cenaze için yaptığı düzenlemeleri anlattı.</p>

  <p>“Dilerim hiçbir masraftan kaçınmamışsındır. Cenaze arabasını uzun bir boş araç konvoyu takip etse iyi olur, ayrıca atların başlarında tüy olması da hoş olur, bir de şapkalarında flamalar olan çok sayıda dilsiz bulunmalı. Tüm o boş araçları düşünmek hoşuma gidiyor.”</p>

  <p>“Cenaze masrafının benim üstüme kalacağı belli ve ben de şu sıralar aşırıya kaçabilecek durumda değilim; olabildiğince mütevazı tutmaya çalıştım.”</p>

  <p>“Ama sevgili dostum, bu durumda ona neden bir yoksul cenazesi ayarlamadın? Bunun da şiirsel bir tarafı olurdu. Sıradanlık konusunda keskin bir eğilimin var.”</p>

  <p>Philip biraz kızardı ama cevap vermedi; ertesi gün o ve Upjohn, Philip’in tuttuğu bir faytonla cenaze arabasının peşinden gittiler. Cenazeye katılamayan Lawson bir çelenk göndermişti; Philip de tabut çok ihmal edilmiş görünmesin diye birkaç çelenk aldı. Dönüş yolunda, arabacı atları kamçıladı. Philip’in turşusu çıkmıştı, hemen uyumaya gitti. Onu uyandıran Upjohn’un sesi oldu.</p>

  <p>“Şiirlerin henüz çıkmamış olması büyük şans. Biraz bekletsek iyi olur; ben de bir önsöz yazarım. Mezarlığa giderken bunu düşünmeye başladım. Çok iyi bir şey çıkarabileceğime inanıyorum. Neyse, <i>The Saturday'</i>e bir makale yazmakla başlayacağım.”</p>

  <p>Philip cevap vermedi, aralarında bir sessizlik oldu. Sonunda Upjohn şöyle dedi:</p>

  <p>“Yazacaklarımı öyle hemen tüketmesem akıllılık ederim. Sanırım dergilerden birine bir makale yazacağım, ardından onu önsöz olarak bastırabilirim.”</p>

  <p>Philip aylık dergileri takip etti ve birkaç hafta sonra yazı çıktı. Makale belli bir ses getirdi ve ondan yapılan alıntılar pek çok gazetede yayımlandı. Çok iyi bir makaleydi, Cronshaw’un önceki hayatına dair kimse pek bir şey bilmediğinden azıcık biyografik öğeler içeriyordu, ama hassas, nazik ve betimleyiciydi. Leónard Upjohn karmaşık tarzıyla Cronshaw’un Latin Mahallesi’ndeki haline, şiirden söz edip şiir yazmasına dair hoş, küçük betimlemeler yapmıştı: Cronshaw canlı bir şahsiyete, bir İngiliz Verlaine’e dönüşmüştü; Leónard Upjohn’un renkli cümleleri, Soho’daki döküntü küçük odayı, bu menfur sonu tarif ederken heyecanlı bir itibar, daha da içler acısı bir tumturaklılık barındırıyordu; ve tümüyle büyüleyici, mütevazılığın ifade etmesine izin vermediği bir cömertliği anıştıran bir ketumiyetle, şairi çiçekli bir bahçenin ortasındaki hanımeli kaplı bir köy evine götürme çabalarını anlattı. İyi niyetli ama gayet patavatsız olan duygudaşlık yoksunluğu, şairin bunun yerine Kennington’ın görgüsüz saygınlığına götürülmesine yol açmıştı! Leónard Upjohn Kennington’ı, Sir Thomas Browne’ın kelime dağarcığına sıkı sıkıya bağlı kalmayı gerekli kılan kontrollü bir mizahla tarif etmişti. Son haftaları, Cronshaw’un sabırla katlandığı, kendini onun bakımına adayan genç öğrencinin sakarlığını ve bu umutsuz orta sınıf çevredeki ilahi derbederliğin zavallılığını ince bir alaycılıkla betimlemişti. İşaya’dan, küllerin güzelliğini alıntılamıştı. Kimsesiz şairin, bu görgüsüz saygınlığın tuzakları arasında ölmesi ironinin zaferiydi; Leónard Upjohn’a, Ferisiler arasında kalmış İsa’yı hatırlatıyordu ve bu benzeşim ona olağanüstü bir pasaj yazma imkânı sağlamıştı. Ardından bir arkadaşı -beğenisi, böylesi zarif hayalleri olan arkadaşının sinsice imasından daha kötüsüne maruz kalmayan bir arkadaş- ölü şairin kalbinin üstüne bir defne çelengi bırakmıştı; o güzelim ölü eller, sanatın rayihası üzerlerine sinmiş halde ve yanık tenli denizcilerin esrarengiz Çin’den getirdiği yeşim taşından daha yeşil olan Apollon’un yaprakları üstünde hazla uzanıyordu adeta. Ve hayranlık uyandırıcı bir kontrastla makale, bir prens ya da bir yoksul gibi gömülmesi gereken Cronshaw’un orta sınıf, sıradan, yavan cenazesinin betimlenmesiyle bitiyordu. Açık büfeydi, cehaletin ve görgüsüzlüğün sanat, güzellik ve maddi olmayan şeyler karşısındaki son zaferiydi.</p>

  <p>Leónard Upjohn şimdiye dek bundan iyi bir şey yazmamıştı. Bir cazibe, nezaket ve merhamet mucizesiydi. Makale boyunca Cronshaw’un en iyi şiirlerini kullanmıştı, bu yüzden kitap çıkınca büyük oranda amacını yitirmiş oldu; ama onun konumunu önemli oranda ileri taşıdı. O zamandan sonra çok ciddiye alınan bir eleştirmen oldu. Bunu pek de önemsemiyormuş gibi görünmeye çalışıyordu ama bu makalenin son derece cazip, sıcak bir insaniyeti vardı.</p>
</body>
</html>