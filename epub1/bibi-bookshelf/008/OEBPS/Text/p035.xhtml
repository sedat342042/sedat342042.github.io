<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>35</h2>

  <p>Philip ertesi sabah erken uyandı. Rahatsız bir uykuydu; ama bacaklarını gerip de panjurun arasından sızan, döşemede desenler oluşturan güneş ışığına bakınca, memnuniyetle iç çekti. Kendinden hoşnuttu. Bayan Wilkinson’ı düşünmeye başladı. Philip’ten kendisine Emily diye hitap etmesini istemişti, ama o bilmediği bir nedenle bunu yapamamıştı; kadını hep Bayan Wilkinson olarak düşünmüştü. Ona böyle hitap ettiği için Philip’i azarladığından beri, ismini söylemekten kesinlikle kaçınmıştı. Çocukken sık sık Louisa Yenge’nin, bir donanma subayından dul kalmış, Emily Yenge diye söz edilen bir kız kardeşi olduğunu duymuştu. Bayan Wilkinson’a bu isimle hitap etmekten rahatsızlık duyuyordu, ona daha uygun olabilecek herhangi başka bir isim de düşünemiyordu. Bayan Wilkinson olarak başlamıştı ve bu isim Philip’in ona dair edindiği izlenimden ayrılamaz görünüyordu. Kaşlarını biraz çattı: Her nedense artık onu en kötü haliyle gözünde canlandırıyordu; kadın arkasını dönüp de onu kaşkorsesi ve kısa kombinezonu içinde gördüğünde hissettiği dehşeti nasıl unutabilirdi; teninin hafifçe sert oluşunu, ensesinin yanındaki keskin, uzun çizgileri hatırladı. Zaferi kısa ömürlü olmuştu. Kadının yaşını tekrar düşündü, artık nasıl kırktan daha genç olabileceğini anlayamıyordu. Bu, aşk macerasını saçmalaştırdı. Sıradan ve yaşlıydı. Aceleci hayal gücü ona kadını, konumuna göre fazla gösterişli ve yaşına göre fazla genç kaçan o elbiseler içinde buruş buruş, bitkin, boyalı gösterdi. Tüyleri diken diken oldu; bir daha onu asla görmek istemediğini hissetti; onu öpme düşüncesine katlanamıyordu. Kendisinden korkmuştu. Aşk bu muydu?</p>

  <p>Onu gördüğü anı kafasından atabilmek için giyinmeyi olabildiğince ağırdan aldı, sonunda yemek odasına indiğinde ise içinde büyük bir sıkıntı vardı. Dua bitmişti, kahvaltıya oturuyorlardı.</p>

  <p>“Tembel teneke,” dedi Bayan Wilkinson neşeyle.</p>

  <p>Kadına bakıp rahatlayarak hafifçe iç çekti. Sırtı pencereye dönük oturuyordu. Gerçekten çok hoştu. Onun hakkında neden öyle şeyler düşündüğünü merak etti. Kendinden duyduğu hoşnutluk ona geri döndü.</p>

  <p>Ondaki bu değişikliğe çok şaşırmıştı. Kahvaltıdan hemen sonra Bayan Wilkinson duygu yüklü bir sesle onu sevdiğini söyledi; biraz sonra da şarkı dersi için salona geçtiler ve kadın bir piyano sandalyesine oturup bir gamın tam ortasında yüzünü kaldırıp şöyle dedi:</p>

  <p><i>“Embrasse-moi. ”</i></p>

  <p>Philip eğilince kollarını onun boynuna doladı. Biraz rahatsız bir pozisyondu çünkü kadın ona öyle sarılmıştı ki kendini boğuluyor gibi hissetti.</p>

  <p><i>“Ah, je t’aime. Je t’aime. Je t’aime, ”</i> diye inledi, abartılı Fransız aksanıyla.</p>

  <p>Philip, keşke İngilizce konuşsa diye düşündü.</p>

  <p>“Şey, bilmiyorum fark ettin mi ama bahçıvan her an pencerenin önünden geçebilir.”</p>

  <p><i>“Ah, je m’en fiche du jardinier. Je m’en refiche, et je m’en contrefiche.”</i><a class="dipnot2" href="../Text/dipnotlar.xhtml#a43" id="k43"><sup>[43]</sup></a></p>

  <p>Philip bunun bir Fransız romanına çok benzediğini düşündü ve nedenini bilemiyordu ama biraz sinirlenmişti.</p>

  <p>Sonunda şöyle dedi:</p>

  <p>“Eh, sanırım ben gidip plajda biraz yürüyeceğim, biraz da yüzerim.”</p>

  <p>“Ah, bu sabah beni bırakmayacaksın herhalde - bütün sabahlar içinden bu sabahta?”</p>

  <p>Philip neden bırakmaması gerektiğini pek anlamadı ama önemi yoktu.</p>

  <p>“Kalmamı mı istersin?” diyerek gülümsedi.</p>

  <p>“Ah, sevgilim! Ama hayır, git. Git. Denizin tuzlu dalgalarının efendisi olduğunu, kollarınla bacaklarını engin okyanusta yıkadığını düşünmek istiyorum.”</p>

  <p>Philip şapkasını alıp dolaşmaya çıktı.</p>

  <p>“Ne zırva kadın muhabbeti ama!” diye düşündü kendi kendine.</p>

  <p>Ama memnun ve mutluydu, gururu okşanmıştı. Belli ki kadın fena halde ona abayı yakmıştı. Blackstable’ın anacaddesinde aksayarak yürürken, yanından geçtiği insanlara hafif bir kibirle baktı. Başıyla selam verecek pek çok insan tanıyordu ve onlara bir tanışıklık gülümsemesi gönderirken keşke yaptığı şeyi bilseler diye düşündü! Birinin öğrenmesini çok ama çok istiyordu. Hayward’a mektup yazmayı düşündü ve zihninde mektubu oluşturdu. Bahçeden ve güllerden bahsedecekti, küçük Fransız mürebbiyeyi de onların arasındaki kokulu ve iffetsiz egzotik bir çiçek gibi anlatacaktı: Onun Fransız olduğunu söyleyecekti çünkü - eh, neredeyse oralı sayılabilecek kadar uzun süre Fransa’da yaşamıştı ve ayrıca her şeyi tamı tamına anlatmak da -bilirsiniz ya- ucuzluk olurdu; Hayward’a onu güzel muslin elbisesi içinde ilk nasıl gördüğünü ve kadının ona verdiği çiçekleri anlatacaktı. Bundan çok narin, rüya gibi bir betimleme çıkarmıştı: Güneş ışığıyla deniz ona tutku ve sihir katıyordu, yıldızlar şiirselleştiriyor, eski papaz evinin bahçesi ise isabetli ve enfes bir dekor oluşturuyordu. Bunda Meredithvari<a class="dipnot2" href="../Text/dipnotlar.xhtml#a44" id="k44"><sup>[44]</sup></a>&nbsp;bir şeyler vardı: Pek Lucy Feveral<a class="dipnot2" href="../Text/dipnotlar.xhtml#a45" id="k45"><sup>[45]</sup></a>&nbsp;ya da Clara Middleton<a class="dipnot2" href="../Text/dipnotlar.xhtml#a46" id="k46"><sup>[46]</sup></a>&nbsp;sayılmazdı; ama tarif edilemez şekilde cazibeliydi. Philip’in kalbi güm güm attı. Kurduğu fantezileri o kadar sevmişti ki geri yüzüp de üstünden sular damlayarak, üşümüş halde banyo makinesine<a class="dipnot2" href="../Text/dipnotlar.xhtml#a47" id="k47"><sup>[47]</sup></a>&nbsp;girerken bunları yeniden düşünmeye başladı. Duygularının nesnesini düşündü. Hayranlık verici küçücük bir burnu, büyük kahverengi gözleri -onu Hayward’a böyle tarif edecekti- ve yumuşacık kumral saçları vardı; insanın yüzünü gömebileceği türden şahane saçlar, fildişi ve gün ışığı bir ten, yanaklar da bir gül gibi kırmızı, kıpkırmızı. Kaç yaşındaydı? Belki on sekiz, adına da Musette diyecekti. Gülüşü hafiften dalgalı bir ırmak gibiydi, sesi de o kadar yumuşak, öyle alçaktı ki duyduğu en tatlı müzikti</p>

  <p>“<i>Sen</i> ne düşünüyorsun?”</p>

  <p>Philip aniden duruverdi. Ağır ağır eve yürümekteydi.</p>

  <p>“Son birkaç yüz metredir sana el sallıyorum. Çok <i>dalgınsın.”</i></p>

  <p>Bayan Wilkinson karşısında dikilmiş, onun şaşkınlığına gülüyordu.</p>

  <p>“Gelip seninle buluşayım diye düşündüm.”</p>

  <p>“Ne kadar naziksin,” dedi Philip.</p>

  <p>“Seni korkuttum mu?”</p>

  <p>“Birazcık, evet,” diye kabul etti.</p>

  <p>Hayward’a mektubunu aynen düşündüğü gibi yazdı. Sekiz sayfa tuttu.</p>

  <p>Sonraki iki hafta çabucak geçti, her ne kadar Bayan Wilkinson her akşam yemeğinden sonra bahçeye çıktıklarında bir günün daha geçtiğini söyleyip dursa da Philip’in keyfi, bu düşüncenin moralini bozamayacağı kadar yerindeydi. Bir gece, Bayan Wilkinson Berlin’deki işini Londra’da bir işle değiştirebilmesinin harika olabileceğini belirtti. O zaman sürekli görüşebilirlerdi. Philip bunun çok hoş olacağını söyledi, ama bu ihtimal içinde hiçbir heyecan uyandırmadı; Londra’da şahane bir yaşam sürmeyi sabırsızlıkla bekliyordu ve bu konuda hiçbir engel çıkmamasını tercih ederdi. Yapmak istediği şeylerden biraz fazla rahat bahsetmiş, Bayan Wilkinson’ın onun şimdiden gitmek için sabırsızlandığını görmesine yol açmıştı.</p>

  <p>“Beni sevseydin böyle konuşmazdın,” diye haykırdı kadın.</p>

  <p>Philip afallamıştı, sessizliğini korudu.</p>

  <p>“Ne aptalmışım,” diye söylendi kadın.</p>

  <p>Bayan Wilkinson’ın ağladığını görünce çok şaşırdı. Yumuşak bir kalbi vardı ama birilerini perişan görmekten nefret ederdi.</p>

  <p>“Ah, çok çok özür dilerim. Ben ne yaptım? Ağlama.”</p>

  <p>“Ah, Philip, beni bırakma. Benim için ne kadar değerli olduğunu bilmiyorsun. Kahır dolu bir hayatım var ve sen beni çok mutlu ettin.”</p>

  <p>Philip sessizce onu öptü. Sesinde gerçekten de ıstırap vardı ve Philip korkmuştu. Söylediklerini böylesi büyük bir ciddiyetle kastettiği hiç aklına gelmemişti.</p>

  <p>“Çok özür dilerim. Biliyorsun ki senden dehşet hoşlanıyorum. Keşke Londra’ya gelebilseydin.”</p>

  <p>“Gelemeyeceğimi biliyorsun. Oraya gelebilmem neredeyse imkânsız, üstelik İngiliz yaşam tarzından nefret ediyorum.”</p>

  <p>Neredeyse bilinçsizce rolünü oynuyordu, onun kederinden etkilenmişti, kadına daha da sıkı sarıldı. Gözyaşları biraz koltuklarını kabartmıştı, Bayan Wilkinson’ı gerçek bir tutkuyla öptü.</p>

  <p>Ama bir iki gün sonra Bayan Wilkinson gerçek bir olay çıkardı. Papaz evinde bir tenis partisi vardı ve kısa süre önce Blackstable’a yerleşmiş Hintli bir alayın emekli binbaşısının iki kızı geldi. Pek güzeldiler, biri Philip’in yaşındaydı, diğeri ise bir iki yaş küçüktü. Genç erkeklerin olduğu cemiyetlerde bulunmaya alışkın olduklarından (Hindistan’daki dağ istasyonlarına dair bir dolu hikâye biliyorlardı ve o sıralar herkesin elinde Rudyard Kipling’in hikâyeleri vardı) Philip’le neşeyle şakalaşmaya başladılar; bu yenilik onun da hoşuna gitmişti -Blackstable’daki genç hanımlar Papaz’ın yeğenine belli bir ciddiyetle yaklaşıyordu-, keyifli ve neşeliydi. İçindeki bir şeytan onu ikisiyle de bariz biçimde flört etmeye kışkırttı ve oradaki tek genç erkek olarak, kızlar da onunla bir orta yol bulmaya pek istekliydiler. Çok iyi tenis oynadıkları ortaya çıktı ve Philip, Bayan Wilkinson’la <i>pat-ball</i><a class="dipnot2" href="../Text/dipnotlar.xhtml#a48" id="k48"><sup>[48]</sup></a>&nbsp;oynamaktan bıkmıştı (kadın Blackstable’a geldiğinde ancak oynamaya başlamıştı bunu), bu yüzden yemekten sonra setlerin düzenlemesini yaptığında, Bayan Wilkinson’ın papaz yardımcısıyla ortak olup papaz yardımcısının karısına karşı oynaması önerisinde bulundu; o da daha sonra yeni gelenlerle oynayacaktı. Daha büyük olan Bayan O’Connor’ın yanına oturup ona fısıltıyla şöyle dedi:</p>

  <p>“Önce beceriksizlerden bir kurtulalım, sonra biz keyifli bir set oynarız.”</p>

  <p>Belli ki Bayan Wilkinson onu duymuştu, çünkü raketini yere atıp başının ağrıdığını söyledi ve çekip gitti. Herkes onun alındığını anladı. Philip onun gerçeği böyle herkesin önünde açık etmesine kızdı. Set onsuz düzenlendi ama o sırada Bayan Carey Philip’i çağırdı.</p>

  <p>“Philip, Emily’nin kalbini kırdın. Odasına kapandı, ağlıyor.”</p>

  <p>“Niye?”</p>

  <p>“Ah, beceriksizlerin setiyle ilgili bir şey. Onun yanına gidip kabalık etmek istemediğini söyle, hadi benim güzel oğlum.”</p>

  <p>“Pekâlâ.”</p>

  <p>Bayan Wilkinson’ın odasının kapısını çaldı ama cevap gelmeden içeri girdi. Kadını yatağında yüzüstü yatmış ağlarken buldu. Onun omzuna dokundu.</p>

  <p>“Yani, mesele ne şimdi?”</p>

  <p>“Beni yalnız bırak. Bir daha seninle asla konuşmak istemiyorum.”</p>

  <p>“Ben ne yaptım? Kalbini kırdıysam çok özür dilerim. Öyle demek istemedim. Hadi kalk.”</p>

  <p>“Ah, çok bedbahtım. Bana karşı nasıl bu kadar zalim olabilirsin? O aptal oyundan nefret ettiğimi biliyorsun. Oynamamın tek sebebi, seninle birlikte oynamayı istemem.”</p>

  <p>Kalkıp tuvalet masasına doğru yürüdü, ama aynaya şöyle bir bakıverdikten sonra bir koltuğa yığıldı. Mendilini top gibi yuvarlamış, onu hafif hafif dokundurarak gözlerini kuruluyordu.</p>

  <p>“Bir kadının bir erkeğe verebileceği en büyük şeyi verdim sana -ah, ne aptalmışım!- ama sende hiçbir minnettarlık yok. Kalpsizin teki olmalısın. O görgüsüz kızlarla flört ederek bana işkence etme zalimliğini nasıl gösterebilirsin? Sadece bir haftadan biraz fazla bir zamanımız kaldı. Bana en azından bunu veremez misin?”</p>

  <p>Philip surat asıp onun başında dikildi. Onun davranışını çocukça buldu. Yabancıların önünde hırçınlık ettiği için ona kızgındı.</p>

  <p>“Ama biliyorsun, O’Connor’ların hiçbiri umurumda değil. Sen ne diye umursadığımı düşündün ki?”</p>

  <p>Bayan Wilkinson mendilini bir kenara koydu. Gözyaşları pudralı yüzünde izler oluşturmuştu ve saçı da biraz dağılmıştı. Beyaz elbisesi o anda ona pek de uygun görünmüyordu. Aç, tutkulu gözlerle Philip’e baktı.</p>

  <p>“Çünkü yirmi yaşındasın, kız da öyle,” dedi boğuk bir sesle. “Bense yaşlıyım.”</p>

  <p>Philip kızarıp bakışlarını kaçırdı. Sesinin kederli tonu tuhaf biçimde onu rahatsız etti. Tüm kalbiyle, Bayan Wilkinson’la hiçbir ilişkisinin olmamış olmasını diledi.</p>

  <p>“Seni mutsuz etmek istemiyorum,” dedi beceriksizce. “Aşağı inip arkadaşlarınla ilgilensen iyi olur. Sana ne olduğunu merak edecekler.”</p>

  <p>“Pekâlâ.”</p>

  <p>Philip onun yanından ayrıldığına memnundu.</p>

  <p>Tartışmayı hemen bir uzlaşma izlemişti ama kalan birkaç gün Philip’e zaman zaman can sıkıcı geldi. Gelecekten başka hiçbir şeyden konuşmak istemiyordu ve gelecek de Bayan Wilkinson’ı sürekli gözyaşlarına boğuyordu. Başta kadının ağlaması ona çekici geldi, kendini bir canavar gibi hissederek ölümsüz tutkuya dair itirazlarını katmerledi; ama bu durum artık onu sinirlendiriyordu: Genç bir kız olsaydı hiçbir sakıncası yoktu, ama yetişkin bir kadının bu kadar çok ağlaması saçmalıktı. Ona asla geri ödeyemeyeceği bir minnet borcu olduğunu hatırlatıp durmaktan asla vazgeçmiyordu. Kadın çok önemsediği için bunu kabul etmeye hazırdı ama neden ona karşı, kadının kendisine duyması gereken minnetten daha fazlasını duyması gerektiğini gerçekten bilemiyordu. Borç duygusunu, hayli sıkıntılı biçimlerde göstermesi bekleniyordu: Yalnızlığa çok alışkındı ve bu onun için bazen bir ihtiyaçtı; ama Bayan Wilkinson her an emrine amade olmadığında bunu incitici buluyordu. Genç O’Connor hanımlar ikisini de çaya davet etti; Philip gitmek istiyordu ama Bayan Wilkinson, sadece beş gününün kaldığını ve onu tamamen kendisine istediğini söyledi. Koltukları kabarmakla birlikte içi de bayılmıştı. Bayan Wilkinson ona Fransız beylerinin, kendisinin Bayan Wilkinson’la olan ilişkisine benzer bir ilişki içinde oldukları zamanki mükemmel zarafetlerine dair hikâyeler anlatıyordu. Onların kibarlığını, fedakârlığa ve inceliğe olan bağlılıklarını övüyordu. Bayan Wilkinson çok şey istiyor gibi görünüyordu.</p>

  <p>Philip, mükemmel âşığın sahip olması gereken kabiliyetlere dair yaptığı bu dökümü dinledi ve onun Berlin’de oturması konusunda belli bir memnuniyet duymaktan kendini alamadı.</p>

  <p>“Bana yazacaksın, değil mi? Her gün yaz bana. Yaptığın her şeyi bilmek istiyorum. Benden hiçbir şey gizlememelisin.”</p>

  <p>“Çok meşgul olacağım,” diye cevapladı Philip. “Elimden geldiğince sık yazarım.”</p>

  <p>Kadın tutkuyla kollarını onun boynuna doladı. Zaman zaman onun bu sevgi gösterilerinden utanıyordu. Philip biraz daha pasif olmasını tercih ederdi. Onun baskın oluşunu bu kadar bariz ifade etmesi onu biraz sarsıyordu: Bu tavırlar, kadın mizacının mütevazılığına dair önyargılarına hiç uymuyordu.</p>

  <p>Nihayet Bayan Wilkinson’ın gidiş günü geldi çattı; solgun ve durgun halde, üstünde seyahate uygun siyah-beyaz kareli elbisesiyle kahvaltıya indi. İşinin ehli bir mürebbiye gibi görünüyordu. Philip de sessizdi çünkü böyle bir durumda ne söyleneceğini pek bilemiyordu; ayrıca Bayan Wilkinson’ın, amcasının önünde kendini tutamayıp ağlamaya başlayarak olay çıkarmasına yol açacak münasebetsiz bir şey söylemekten de çok korkuyordu. Önceki gece bahçede birbirlerine veda etmişlerdi ve artık baş başa kalma imkânlarının olmaması Philip’in içini rahatlatıyordu. Bayan Wilkinson onu merdivenlerde öpmek konusunda ısrar ederse diye kahvaltıdan sonra yemek odasında kaldı. Artık sivri dilli, göz açtırmayan orta yaşlı bir kadın olan Mary Ann’in onları uygunsuz bir durumda yakalamasını istemiyordu. Mary Ann, Bayan Wilkinson’dan hoşlanmıyor, ona cadaloz diyordu. Louisa Yenge pek iyi hissetmediğinden istasyona gelemedi, ama Papaz’la Philip onu uğurladılar. Tren tam hareket ederken, Bayan Wilkinson uzanıp Papaz’ı öptü.</p>

  <p>“Seni de öpmeliyim Philip,” dedi.</p>

  <p>“Olur,” dedi kızararak.</p>

  <p>Philip basamağa çıktı ve kadın onu hızlıca öpüverdi. Tren hareket etti, Bayan Wilkinson vagonun köşesine çöküp kederle ağladı. Papaz evine geri yürürlerken, Philip belli belirsiz bir rahatlama hissetti.</p>

  <p>“Ee, onu sağ salim yolcu ettiniz mi?” diye sordu Louisa Yenge döndüklerinde.</p>

  <p>“Evet, pek ağlamaklıydı. Beni de Philip’i de öpmekte ısrar etti.”</p>

  <p>“Ah, neyse, onun yaşında bunun bir tehlikesi yok.” Bayan Carey, büfeyi işaret etti. “Sana bir mektup var Philip. İkinci postayla geldi.”</p>

  <p>Mektup Hayward’dandı ve şunlar yazıyordu:</p>

  <div class="m1"></div>

  <p><i>Sevgili çocuğum,</i></p>

  <p><i>Mektubuna hemen cevap yazıyorum. Onu, çok sevdiğim, yardımı ve anlayışı benim için çok değerli olan, üstelik sanat ve edebiyattan gerçekten anlayan güzel bir hanım arkadaşıma da okutma cüretini gösterdim; ikimiz de büyüleyici bulduk. Tüm içtenliğinle yazmışsın, her satırında ne hoş bir saflık olduğunu bilemezsin. Çünkü âşık olduğun için şair gibi yazıyorsun. Ah, sevgili çocuk, bu gerçek bir şey: Toy tutkunun parıltısını hissettim, yazdıkların duygularının samimiyetinin müziğini taşıyor. Anlaşılan mutlusun! Siz Daphnis ile Chloe gibi çiçeklerin arasında el ele dolaşırken, o efsunlu bahçede görünmez halde bulunabilseydim keşke. Daphnis’im, gözlerinde genç aşkının ışığı, hassas, mest ve ateşli halde görebiliyorum seni; bu sırada gencecik, yumuşacık, taptaze ve asla rızası olmayacağına yemin eden Chloe kollarında, rıza göstermiş halde. Güller, menekşeler, hanımelleri! Ah, dostum, sana imreniyorum. İlk aşkının safi şiir olduğunu düşünmek çok güzel. Dakikaların kıymetini bil, çünkü ölümsüz tanrılar sana En Kıymetli Hediye’yi verdi ve bu öldüğün güne dek tatlı, hüzünlü bir anı olarak kalacak. Böyle bir lakayt esrimenin keyfini bir daha asla bulamayacaksın. İlk aşk en iyi aşktır: O çok güzel, sen de gençsin ve bütün dünya sizin. Yüzünü onun uzun saçına gömdüğünü yazışındaki hayran olunası sadeliği okurken kalbim daha hızlı çarpmaya başladı. Sadece altın dokunuşlara sahip gibi görünen mükemmel bir kestane rengi olduğuna eminim. Elimde olsa ikinizi yapraklı bir ağacın altına yan yana oturtup</i> Romeo ile Juliet<i>’i okuturdum; sonra da seni dizlerinin üstüne çöktürüp onun ayağının toprakta bıraktığı izi benim adıma öptürürdüm; ardından bunun, bir şairin onun ışıl ışıl gençliğine duyduğu hürmet olduğunu söylemeni isterdim, senin ona duyduğun aşka da hürmet olduğunu.</i></p>

  <p class="sag"><i>Daima dostun olan<br/>
  G. Etheridge Hayward</i></p>

  <div class="m1"></div>

  <p>“Ne bayat laflar!” dedi Philip, mektubu okuduktan sonra.</p>

  <p>Tuhaftır ki Bayan Wilkinson da birlikte <i>Romeo ile Juliet</i>’i okumayı önermişti; ama Philip bunu katiyetle reddetmişti. Ardından, mektubu cebine koyarken tuhaf, hafif bir öfke sızısı hissetti, çünkü görünüşe göre gerçeklik idealden çok farklıydı.</p>
</body>
</html>