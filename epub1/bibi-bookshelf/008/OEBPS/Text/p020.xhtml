<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>20</h2>

  <p>Philip altıncı sınıfa geçti ama artık okuldan bütün kalbiyle o kadar nefret ediyordu, hevesini o kadar kaybetmişti ki durumunun iyi mi, kötü mü olduğu hiç umurunda değildi. Sabahları, önünde angaryayla geçecek bir gün daha olduğu için iç sıkıntısıyla uyanıyordu. Ona söylenen şeyleri yapma mecburiyetinin olmasından bıkmıştı; mantıksız oldukları için değil de kural oldukları için, kurallar da canını sıkıyordu. Özgürlük arzusuyla yanıp tutuşuyordu. Kalın kafalı adamın teki için zaten bildiği ve daha baştan anladığı bir şeyi üstüne basa basa yineleyip durmaktan bezmişti.</p>

  <p>Bay Perkins’le ister çalışır ister çalışmazdınız. Hem gayretkeş hem soyutlanmış olabiliyordu. Altıncı sınıf dershanesi restore edilmiş eski manastırın bir bölümündeydi ve gotik bir penceresi vardı: Philip bunu tekrar tekrar çizerek can sıkıntısını aşmaya çalışıyordu; bazen de kafasından Katedral’in büyük kulesini veya okul binalarına açılan kapıyı çiziyordu. Resme yeteneği vardı. Louisa Yenge gençliğinde suluboya resimler yapmıştı ve birkaç albüm dolusu kilise, eski köprü ve güzel sayfiye evi desenleri vardı. Bunlar papaz evinde düzenlenen çay partilerinde sık sık gösterilirdi. Bir defasında Philip’e Noel hediyesi olarak bir kutu boya vermişti ve o da kadının resimlerini kopya etmeye başlamıştı. Herkesin beklediğinden çok daha iyi kopyalamıştı onları ve artık kendi küçük resimlerini yapıyordu. Bayan Carey onu buna teşvik etmişti. Bu, onu haylazlıktan uzak tutmanın iyi bir yoluydu ve daha sonra da desenleri kermeslerde işe yarayabilirdi. İki üç tanesi çerçevelenip odasına asılmıştı.</p>

  <p>Ama bir gün, sabah çalışmasının sonunda sınıftan çıkarken Bay Perkins onu durdurdu.</p>

  <p>“Seninle konuşmak istiyorum, Carey.”</p>

  <p>Philip bekledi. Bay Perkins ince parmaklarını sakalından geçirip Philip’e baktı. Söylemek istediği şeyi düşünüyor gibiydi.</p>

  <p>“Senin neyin var Carey?” diye sordu birdenbire.</p>

  <p>Philip kızararak ona baktı hemen. Ama Bay Perkins’i artık çok iyi tanıdığından, cevap vermeyip lafını sürdürmesini bekledi.</p>

  <p>“Son zamanlarda senden hiç memnun değilim. Laçka ve dikkatsizsin. Derslerinle hiç ilgilenmiyor gibisin. Çok savruksun ve kötü gidiyorsun.”</p>

  <p>“Çok özür dilerim, efendim,” dedi Philip.</p>

  <p>“Kendinle ilgili söyleyebileceğin tek şey bu mu?”</p>

  <p>Philip somurtarak önüne baktı. Can sıkıntısından öldüğünü nasıl söyleyebilirdi?</p>

  <p>“Bu dönem iyiye gideceğine daha kötüye gittiğinin farkındasındır. Sana çok iyi bir karne veremeyeceğim.”</p>

  <p>Philip, karnenin nasıl karşılanacağını önceden kestirebilse ne söyleyeceğini merak etti. Karne kahvaltıdayken gelmiş, Bay Carey ona kayıtsızca şöyle bir bakıp Philip’e uzatmıştı.</p>

  <p>Papaz parmaklarını bir ikinci el kitap kataloğunun paket kâğıdından geçirirken, “Karnen gelmiş. Ne yazdığına bir baksan iyi edersin,” demişti.</p>

  <p>Philip okumuştu.</p>

  <p>“İyi mi?” diye sormuştu Louisa Yenge.</p>

  <p>“Hak ettiğim kadar iyi değil,” demişti Philip gülümseyerek ve karneyi ona vermişti.</p>

  <p>“Daha sonra, gözlüğümü takınca bakarım,” demişti kadın.</p>

  <p>Ama kahvaltıdan sonra Mary Ann, kasabın geldiğini haber vermek için içeri girmiş ve Bayan Carey bu konuyu unutmuştu.</p>

  <p>Bay Perkins konuşmayı sürdürdü.</p>

  <p>“Beni hayal kırıklığına uğrattın. Anlayamıyorum da. İstersen bu şeyleri <i>yapabildiğini</i> biliyorum ama sen artık istemiyor gibisin. Önümüzdeki dönem seni sınıf başkanı yapacaktım ama biraz beklesem iyi olacak galiba.”</p>

  <p>Philip kıpkırmızı kesildi. Yok sayılmak düşüncesi hoşuna gitmemişti. Dudaklarını sıkı sıkı kenetledi.</p>

  <p>“Bir şey daha var. Artık bursunu düşünmeye başlasan iyi edersin. Ciddi ciddi çalışmaya başlamazsan hiçbir şey alamazsın.”</p>

  <p>Philip bu vaaza sinirlenmişti. Müdüre kızgındı, kendisine de kızgındı.</p>

  <p>“Oxford’a gideceğimi sanmıyorum,” dedi.</p>

  <p>“Neden? Papaz olmak istediğini sanıyordum.”</p>

  <p>“Fikrimi değiştirdim.”</p>

  <p>“Neden?”</p>

  <p>Philip cevap vermedi. Hep yaptığı gibi, Perugino’nun resimlerinden bir karakter gibi kendini tuhaf bir şekilde frenleyen Bay Perkins, düşünceli düşünceli parmaklarını sakalından geçirdi. Anlamaya çalışırmış gibi Philip’e baktı ve ardından birdenbire ona gidebileceğini söyledi.</p>

  <p>Görünüşe göre ikna olmamıştı, çünkü bir hafta sonra bir akşam, Philip birtakım evrakla onun çalışma odasına gitmesi gerektiğinde konuyu tekrar açtı; ama bu kez farklı bir yöntem izledi: Philip’le bir çocuğun okul müdürü gibi değil de iki insan karşılıklı konuşuyor gibi konuştu. Oxford’a gidebilmesi için gerekli olan burs konusunda gayretkeş rakiplerine karşı şansını düşüren Philip’in derslerinin zayıf olmasını artık umursar görünmüyordu: Önemli olan mesele, bundan sonraki hayatına karşı değişen tutumuydu. Bay Perkins onun papaz olmaya dair hevesini yeniden diriltmeye koyuldu. Büyük bir beceriyle onun duygularına çalıştı, kendisi de samimiyetle duygulandığı için bu daha kolay oldu. Philip’in fikrini değiştirmiş olması onu çok üzmüştü ve gerçekten de sebepsiz yere hayattaki mutluluk şansını çöpe attığına inanıyordu. Sesi çok ikna ediciydi. Başkalarının duygularından kolayca etkilenen Philip de durgun görünümüne rağmen çok duygulandı -kısmen mizacı gereği kısmen de okulda geçen bunca yılın alışkanlığıyla yüzü, hızlıca kızarması dışında nadiren hislerini açık ediyordu- ve öğretmenin söylediklerinden derinden etkilendi. Gösterdiği ilgiden ötürü ona minnettardı ve davranışının yol açtığı üzüntüden dolayı vicdanı sızlıyordu. Bütün okulun, başının Bay Perkins’le belada olduğunu sanmasından içten içe gurur duyuyordu; aynı zamanda içinde başka bir şey, hemen yanı başında dirseğine yapışmış başka bir insan varmış gibi, umutsuzca bir kelimeye yapışmıştı:</p>

  <p>“Gitmeyeceğim. Gitmeyeceğim. Gitmeyeceğim.”</p>

  <p>Dengesini kaybettiğini hissetti. Onu sarıp sarmalayan halsizlik karşısında hiç gücü kalmamıştı; ağzına kadar dolu bir lavabonun üstünde tutulan ve içindeki su gittikçe yükselen boş bir şişe gibiydi; kendi kendine aynı kelimeyi tekrarlayıp dururken tüyleri diken diken oldu.</p>

  <p>“Gitmeyeceğim. Gitmeyeceğim. Gitmeyeceğim.”</p>

  <p>Bay Perkins nihayet elini Philip’in omzuna koydu.</p>

  <p>“Seni etkilemek istemiyorum,” dedi. “Kendin karar vermelisin. Yardım edip doğru yolu göstermesi için Yüce Tanrı’ya dua et.”</p>

  <p>Philip müdürün odasından çıktığında, hafif hafif yağmur yağıyordu. Okul binasının dışına çıkılan kemerli geçitten geçti, orada kimsecikler yoktu, karaağaçlardaki kargalar sessizdi. Ağır ağır binanın çevresini dolaştı. Sıcak basmıştı, yağmur iyi geliyordu. Bay Perkins’in söylediklerini tekrar düşündü; şimdi usul usul fevri mizacından uzaklaştığını hissediyordu ve kendini kaybetmediğine çok memnundu.</p>

  <p>Karanlığın içinde Katedral’in heybetli cüssesini belli belirsiz de olsa seçebiliyordu: Katılmaya mecbur tutulduğu bezdirici uzun ayinler yüzünden artık ondan nefret ediyordu. Şükran ilahisi bitmek bilmezdi ve o söylenirken ahmakça ayakta dikilmek zorundaydın; monoton ayini duyamazdın, vücudun da sen kıpırdanmak isterken kaskatı dikildiği için seğirip dururdu. Philip daha sonra Blackstable’da her pazar günü yapılan iki ayini düşündü. Kilise çıplak ve soğuk olurdu, briyantin ve kolalı giysi kokularının birbirine karıştığı ağır bir havası vardı. Bir kez papaz yardımcısı, bir kez de amcası vaaz verirdi. Büyüdükçe amcasını daha iyi tanımıştı; Philip dobra ve müsamahasızdı, bir insan olarak asla öyle davranmayan birinin, papaz olarak o şeyleri nasıl içtenlikle söyleyebileceğini anlayamıyordu. Kandırmaca içini öfkeyle dolduruyordu. Amcası zayıf ve bencil bir adamdı, başlıca arzusu beladan uzak durmaktı.</p>

  <p>Bay Perkins ona Tanrı’nın hizmetine adanmış bir yaşamın güzelliğinden söz etmişti. Kendisinin de yaşadığı Doğu Anglia bölgesinin bir köşesinde din adamlarının nasıl bir hayat sürdüklerini biliyordu Philip. Whitestone Papazı vardı, Blackstable’dan biraz uzakta bir papaz bölgesi: Bekâr bir adamdı ve son zamanlarda kendisine bir meşguliyet ararken çiftçiliğe başlamıştı. Yerel gazete sürekli onun asliye mahkemesinde şuna buna açtığı davaları, ücretlerini ödemediği işçileri ya da onu kazıklamakla suçladığı tüccarları yazıyordu; ineklerini aç bıraktığına dair bir skandaldan ve ona karşı açılması gereken bir tür genel davadan bahsediliyordu. Bir de Ferne Papazı vardı; sakallı, boylu boslu bir adamdı: Zalimliği yüzünden karısı ondan ayrılmak zorunda kalmış ve komşularına adamın ahlaksızlığına dair bir sürü hikâye anlatmıştı. Deniz kenarında küçük bir köy olan Surle’ın papazı, her akşam papaz evinin çok yakınındaki bir meyhanede görülüyordu; kilise mütevellisi Bay Carey’ye bu konuyla ilgili akıl danışmaya gelmişti. Hiçbirinin, küçük çiftçilerden ya da balıkçılardan başka konuşacak kimsesi yoktu; rüzgârın yapraklarını dökmüş ağaç dalları arasından tüyler ürperten ıslıklar çıkararak estiği uzun kış geceleri oluyordu ve etraflarında sürülmüş tarlaların çıplak tekdüzeliğinden başka görecek hiçbir şey yoktu; bir de yoksulluk vardı, önemli sayılabilecek hiçbir iş yoktu; karakterlerindeki her türlü tuhaflık açığa çıkabiliyordu; onları tutacak hiçbir şey yoktu; dar görüşlü ve ucube olup çıkmışlardı: Philip bunların hepsini biliyordu, ama gençliğinin getirdiği hoşgörüsüzlükle bunu bir mazeret olarak kabul edemiyordu. Böyle bir hayat sürme düşüncesiyle ürperdi; dünyaya açılmak istiyordu.</p>
</body>
</html>