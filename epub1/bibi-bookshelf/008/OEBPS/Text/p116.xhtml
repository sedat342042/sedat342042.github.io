<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>116</h2>

  <p>St. Luke’taki son yılında Philip’in çok sıkı çalışması gerekti. Hayatından memnundu. Kalbinin boş olması ve ihtiyaçları için yeterli parasının bulunması ona çok rahat geliyordu. İnsanların paradan kibirle konuştuğunu duyuyordu: Onların parasızlığı hiç deneyip denemediklerini merak etti. Onun yokluğunun insanı önemsizleştirdiğini, kötüleştirdiğini, gözü doymaz kıldığını biliyordu; karakterini değiştirmiş, dünyayı hoyrat bir açıdan görmesine yol açmıştı; her bir kuruşu düşünmeniz gerektiğinde, para tuhaf bir önem kazanıyordu: Onun gerçek değerini belirleyecek bir güce ihtiyaç duyuyordunuz. Yalnız bir hayat sürüyordu, Athelny’lerden başka kimseyle görüşmüyordu, ama yalnız değildi; kendini gelecek planlarıyla meşgul ediyor ve bazen de geçmişi düşünüyordu. Eski arkadaşları ara sıra aklına geliyordu, ama onları görmek için hiçbir çaba sarf etmiyordu. Norah Nesbit’e ne olduğunu bilmek isterdi; artık Norah başka bir şeydi, ama evleneceği adamın adını hatırlayamıyordu; onu tanımış olmaktan memnundu: iyi ve cesur bir insandı. Bir akşam saat on bir buçuk civarında Lawson’ı Piccadilly’de yürürken görmüştü; akşam kıyafetleri içindeydi, belki de bir tiyatrodan dönüyordu. Philip ani bir dürtüyle hemen bir yan sokağa dönmüştü. Onu iki yıldır görmemişti ve bu kesintiye uğramış arkadaşlığı tekrar başlatabileceğini sanmıyordu. Onunla Lawson’ın birbirlerine söyleyecek bir şeyleri yoktu. Philip artık sanatla ilgilenmiyordu; çocukken güzellikten daha büyük bir güçle keyif alabilmiş gibi geliyordu ona; ama sanat ona önemsiz görünüyordu. Hayatın çeşitlilik sunan kaosundan bir düzen oluşturmakla meşguldü ve çalıştığı malzemeler, boyalarla ve kelimelerle meşgul olmayı çok beyhude kılmış görünüyordu. Lawson sırasını savmıştı. Philip’in onunla arkadaşlığı, özenle hazırladığı tasarımda bir motifti: Ressamın artık onun ilgisini çekmediği gerçeğini görmezden gelmek sadece duygusallık olurdu.</p>

  <p>Philip zaman zaman Mildred’ı düşünüyordu. Onu görme ihtimalinin olduğu caddelerden kasten uzak duruyordu; ama ara sıra bir his, belki merak, belki de kabul etmek istemediği daha derin bir şey onu, kadının oralarda olabileceği saatlerde Piccadilly ve Regent Caddesi’nde dolaşmaya sürüklüyordu. Mildred’ı görmek mi istediğini, yoksa bundan çok mu korktuğunu bilmiyordu. Bir defasında ona Mildred’ı hatırlatan bir sırt gördü ve bir an o olduğunu sandı; tuhaf bir hisse kapıldı: Kalbinde tuhaf keskin bir acı duydu, bunda korku ve hastalıklı bir bunalım vardı; aceleyle gidip de yanıldığını anlayınca yaşadığının bir iç rahatlaması mı, yoksa hayal kırıklığı mı olduğunu bilemedi.</p>

  <p>Ağustos başında Philip, son sınavı olan cerrahiyi geçti ve diplomasını aldı. St. Luke Hastanesi’ne gireli yedi yıl olmuştu. Neredeyse otuz yaşındaydı. Elinde mesleğini yapabilecek uzmanlığa sahip olduğunu gösteren ruloyla Royal College of Surgeons’ın merdivenlerinden indi, kalbi mutlulukla çarpıyordu.</p>

  <p>“Şimdi gerçekten yaşamaya başlayacağım,” diye düşündü.</p>

  <p>Ertesi gün adını hastane görevlerinden birine yazdırmak için sekreterin bürosuna gitti. Sekreter siyah sakalı olan hoş, ufak tefek bir adamdı, Philip onu daima cana yakın bulurdu. Adam başarısından ötürü onu kutlayıp şöyle dedi:</p>

  <p>“Güney kıyısında bir aylığına bir vekâlet işi yapmak istemezsin herhalde? Haftada üç gine, artı yemek ve kalacak yer.”</p>

  <p>“Bence sakıncası yok,” dedi Philip.</p>

  <p>“Dorsetshire’da, Farnley’de. Doktor South. Hemen oraya gitmen gerek; asistanı kabakulak olmuş. Çok güzel bir yer olduğunu tahmin ediyorum.”</p>

  <p>Sekreterin tavrında Philip’in kafasını karıştıran bir şeyler vardı. Biraz şüphe uyandırıyordu.</p>

  <p>“Kusuru ne peki?”</p>

  <p>Sekreter bir an tereddüt etti, ardından ortamı yumuşatmak istercesine güldü.</p>

  <p>“Şey, gerçek şu ki, duyduğuma göre adam hayli ters, tuhaf bir ihtiyarmış. Ajanslar ona artık kimseyi göndermiyor. Aklına geleni dosdoğru söylüyormuş ve insanlar bundan hoşlanmıyor.”</p>

  <p>“Peki sizce diplomasını daha yeni almış birinden memnun kalır mı? Ne de olsa hiç deneyimim yok.”</p>

  <p>“Sizi bulduğuna memnun olacak,” dedi sekreter nazikçe.</p>

  <p>Philip bir an düşündü. Sonraki birkaç hafta boyunca yapacak hiçbir işi yoktu ve biraz para kazanma şansı yakaladığına memnun olmuştu. St. Luke’taki ya da orada bir şey bulamazsa başka bir hastanedeki görevini tamamlayınca kendisine söz verdiği İspanya tatili için bu parayı kenara ayırabilirdi.</p>

  <p>“Pekâlâ. Gideceğim.”</p>

  <p>“Tek mesele, bu öğleden sonra gitmeniz gerek. Bu sizin için uygun mu? Öyleyse, hemen bir telgraf çekeceğim.”</p>

  <p>Philip birkaç gün dinlenmek isterdi; ama Athelny’leri önceki gece görmüştü (onlara iyi haberi vermek için hemen gitmişti) ve hemen başlayamaması için aslında hiçbir nedeni yoktu. Toplanacak çok az eşyası vardı. O akşam saat yediden hemen sonra Farnley’deki istasyonda indi ve Doktor South’a gitmek için taksiye bindi. Bir frenkasmasının sardığı, alçak, geniş, sıva boyalı bir evdi. Muayenehaneye götürüldü. Masada yaşlı bir adam bir şeyler yazıyordu. Hizmetçi Philip’i içeri alınca kafasını kaldırıp baktı. Ayağa kalkmadı, konuşmadı; sadece gözlerini dikip Philip’e baktı. Philip şaşırmıştı.</p>

  <p>“Sanırım beni bekliyordunuz,” dedi. “St. Luke’un sekreteri bu sabah telgraf çekti size.”</p>

  <p>“Akşam yemeğini yarım saat erteledim. Banyo yapmak ister misin?”</p>

  <p>“İsterim,” dedi Philip.</p>

  <p>Doktor South’un tuhaf tavırları onu eğlendirdi. Şimdi ayağa kalkmıştı ve Philip adamın orta boylu, zayıf, çok kısa kesilmiş beyaz saçlı ve neredeyse hiç dudağı yokmuş gibi görünecek şekilde sıkıca kapatılmış uzun bir ağzı olduğunu gördü; küçük beyaz bıyığı hariç tertemiz tıraş olmuştu ve bu, güçlü çenesinin ortaya çıkardığı yüzünün kare yapısını daha görünür kılıyordu. Üstünde, kahverengi bir tüvit takımla beyaz gömlek vardı. Giysileri, çok daha iri bir adam için yapılmışlar gibi üstünden dökülüyordu. On dokuzuncu yüzyıl ortasındaki saygıdeğer bir çiftçi gibi görünüyordu. Kapıyı açtı.</p>

  <p>“Burası yemek odası,” dedi, karşıdaki kapıyı gösterip.</p>

  <p>“Senin odan, sahanlığa çıktığında ilk önüne gelen kapı. Hazır olunca aşağı in.”</p>

  <p>Philip yemek boyunca Doktor South’un onu incelediğini fark etti, ama çok az konuşmuştu ve Philip onun, asistanının konuştuğunu duymak istemediğini hissetti.</p>

  <p>“Ne zaman mezun oldun?” diye sordu aniden.</p>

  <p>“Dün.”</p>

  <p>“Üniversitede miydin?”</p>

  <p>“Hayır.”</p>

  <p>“Geçen yıl asistanım tatile çıkınca üniversiteli bir adam gönderdiler. Bunu bir daha yapmayın dedim onlara. Benim için fazla beyefendiydi.”</p>

  <p>Bir sessizlik daha oldu. Akşam yemeği çok basit ve çok iyiydi. Philip dıştan sakin görünüyordu ama içi heyecandan kıpır kıpırdı. Birinin yerine çalışacağı geçici bir iş bulmaktan gayet memnundu; bu iş, onun kendini son derece yetişkin hissetmesini sağlamıştı; belirsiz bir şeylere kahkaha atmak için delice bir arzu duyuyordu; mesleki ağırbaşlılığını düşündükçe, içinden daha fazla kıkırdamak geliyordu.</p>

  <p>Ama Doktor South birdenbire düşüncelerini böldü.</p>

  <p>“Kaç yaşındasın?”</p>

  <p>“Otuza yaklaşıyorum.”</p>

  <p>“Nasıl oldu da daha yeni mezun oldun?”</p>

  <p>“Tıbbiyeye girdiğimde neredeyse yirmi üç yaşındaydım ve eğitimimin ortasında iki yıl ara vermek zorunda kaldım.”</p>

  <p>“Neden?”</p>

  <p>“Yoksulluktan.”</p>

  <p>Doktor South ona tuhaf bir bakış atıp sessizliğe geri döndü. Yemeğin sonunda masadan kalktı.</p>

  <p>“Ne tür bir hekimlik yaptığımı biliyor musun?”</p>

  <p>“Hayır,” diye cevapladı Philip.</p>

  <p>“Çoğunlukla balıkçılar ve aileleri. Sendika’ya ve Denizci Hastanesi’ne gidiyorum. Eskiden burada yalnızdım, ama burayı moda bir yazlığa çevirmeye çalıştıklarından beri uçurumun tepesine adamın teki kuruldu ve hali vakti yerinde insanlar ona gidiyor. Bana da ancak doktora verecek hiç parası olmayanlar geliyor.”</p>

  <p>Philip, rekabetin yaşlı adam için hassas bir nokta olduğunu anladı.</p>

  <p>“Hiç deneyimimin olmadığını biliyorsunuzdur,” dedi Philip.</p>

  <p>“Hiçbiriniz bir şey bilmiyorsunuz.”</p>

  <p>Başka tek kelime etmeden yürüyüp odadan çıktı ve Philip’i tek başına bıraktı. Hizmetçi sofrayı toplamaya geldiğinde Philip’e, Doktor South’un hastalara saat altıyla yedi arası baktığını söyledi. Bu akşamlık iş bitmişti. Philip odasından bir kitap aldı, piposunu yaktı ve oturup okumaya başladı. Son birkaç aydır tıp kitaplarından başka hiçbir şey okumadığı için bu çok hoş bir şeydi. Saat onda Doktor South gelip ona baktı. Philip ayaklarını kaldıramamaktan rahatsız oldu, üstelik bunun için bir sandalye bile çekmişti.</p>

  <p>“Görünüşe göre, rahatına bakmak konusunda hayli ustasın,” dedi Doktor South, keyfi bu kadar yerinde olmasa Philip’i rahatsız edebilecek bir sırıtışla.</p>

  <p>Philip gözlerini kırpıştırıp cevap verdi:</p>

  <p>“İtirazınız mı var?”</p>

  <p>Doktor South ona ters ters baktı ama doğrudan cevap vermedi.</p>

  <p>“Ne okuyorsun?”</p>

  <p><i>“Peregrine Pickle.</i> Smollett.”</p>

  <p><i>“Peregrine Pickle</i>’ı Smollett’in yazdığını biliyorum.”</p>

  <p>“Affedin. Tıpçılar edebiyatla pek ilgili değillerdir de, ne dersiniz?”</p>

  <p>Philip kitabı masaya bırakmıştı, Doktor South onu eline aldı. Blackstable Papazı’na ait bir baskıydı. Solmuş bir marokenle ciltlenmiş ince bir kitaptı, başındaki resimli sayfası bakır baskıyla yapılmıştı; sayfalar eskilikten sararmış, küf lekeleri olmuştu. Doktor South kitabı eline alırken Philip istemeden azıcık eğildi ve gözlerinde hafif bir gülümseme belirdi. İhtiyar doktorun gözünden pek bir şey kaçmazdı.</p>

  <p>“Seni eğlendiriyor muyum?” diye sordu buz gibi bir sesle.</p>

  <p>“Görüyorum ki kitapları seviyorsunuz. İnsanların onları tutuş biçiminden daima anlayabilirsiniz bunu.”</p>

  <p>Doktor South romanı elinden hemen bıraktı.</p>

  <p>“Kahvaltı sekiz buçukta,” deyip odadan çıktı.</p>

  <p>“Ne tuhaf bir ihtiyar! ” diye düşündü Philip.</p>

  <p>Doktor South’un asistanlarının onunla geçinmekte neden zorlandığını kısa sürede anladı. Her şeyden önce, son otuz yılın tüm keşiflerine kesinkes karşı çıkıyordu: Harikulade tedaviler oldukları düşünülen son moda ilaçlara hiçbir tahammülü yoktu ve bunlar birkaç yıl içinde ıskartaya çıkıyordu; eğitimini tamamladığı St. Luke’tan getirdiği terkipleri stoklamış ve tüm hayatı boyunca bunları kullanmıştı; bunların o zamandan beri moda olan her şey kadar tesirli olduğunu düşünüyordu. Philip, Dr. South’un asepsiye<a class="dipnot2" href="../Text/dipnotlar.xhtml#a106" id="k106"><sup>[106]</sup></a>&nbsp;güvenmemesi karşısında hayrete düştü; bunu evrensel görüşü dikkate alarak kabul ediyordu ama Philip’in hastanede çok dikkatle üstünde durulduğunu bildiği tedbirleri, çocuklarla askercilik oynayan bir adamın kibirli hoşgörüsüyle kullanıyordu.</p>

  <p>“Antiseptiklerin karşılarına çıkan her şeyi temizlediğini gördüm, ardından onların yerini asepsi aldı. Saçmalık!”</p>

  <p>Ona gönderilen gençler sadece hastane uygulamalarını biliyordu; üstelik Pratisyen Hekim’e karşı hastane havasında özümsedikleri açık bir küçümsemeyle geliyorlardı; ama koğuşlarda ortaya çıkan karmaşık vakalar görmüş oluyorlardı sadece; çapraşık böbreküstü bezi hastalıklarını nasıl tedavi edeceklerini biliyorlardı, ama nezle vakasıyla karşılaştıklarında çaresizlerdi. Bilgileri teorik, özgüvenleri hudutsuzdu. Doktor South dudaklarını sımsıkı birbirine bastırıp onları izliyordu; cehaletlerinin ne kadar büyük, kibirlerinin ne kadar yersiz olduğunu göstermekten yabani bir zevk alıyordu. Balıkçı milletine bakmak para getiren bir iş değildi ve doktor kendi reçetelerini uyduruveriyordu. Doktor South asistanına, bir balıkçıya mide ağrısı için yarım düzine pahalı ilaçtan oluşan bir karışım verdiğinde iki yakanın bir araya gelmesini nasıl bekleyeceğini soruyordu. Genç tıpçıların eğitimsiz olmasından da şikâyet ediyordu: Okudukları <i>The Sporting Times</i> ile <i>The British Medical ]ournal'</i>dan ibaretti; ne okunaklı ne de doğru yazabiliyorlardı. Doktor South iki üç gün Philip’i yakından izledi, eline fırsat geçse yakıcı bir alayla hücuma hazırdı; bunun farkında olan Philip de içten içe çok eğlenerek işini yapmaya devam etti. Mesleki açıdan bu değişimden memnundu. Bağımsızlık ve sorumluluk hissi hoşuna gitmişti. Muayenehaneye her türden insan geliyordu. Görünüşe göre hastalarına güven verebiliyor olmaktan memnundu; hastanede ancak uzun aralarla izlenebilen tedavi sürecini izlemek eğlenceliydi. Viziteye çıktığında alçak tavanlı kulübelere gidiyordu; bu evlerde balıkçı takımları ve yelkenler, şurada burada açık deniz seyahatlerinden hatıra eşyalar, Japonya’dan bir lake kutu, Melanezya’dan zıpkınlar ve kürekler, İstanbul çarşılarından hançerler oluyordu; havasız küçük odalarda bir macera atmosferi vardı ve denizin tuzu bunlara keskin bir tazelik katıyordu. Philip denizcilerle konuşmaktan keyif alıyordu ve onun burnu büyük biri olmadığını fark ettiklerinde, gençliklerinin uzak yolculuklarının upuzun hikâyelerini anlatıyorlardı ona.</p>

  <p>Bir iki kez teşhis hatası yaptı (daha önce hiç kızamık görmemişti ve kızarıklıkla karşılaşınca bunu tuhaf bir cilt hastalığı sanmıştı) ve birkaç kez tedavi fikri Doktor South’unkinden ayrı düştü. İlk seferinde, Doktor South ona zalimce bir alaycılıkla saldırdı; ama Philip bunu güler yüzle karşıladı; hazırcevaplık konusunda yetenekliydi ve Doktor South’un durup ona ilgiyle bakmasına yol açan birkaç cevap vermişti. Philip’in yüzü ciddiydi ama gözleri ışıl ışıldı. İhtiyar centilmen, Philip’in ona takıldığı izlenimine kapılmadan edememişti. Asistanlarının ondan nefret etmesine ve korkmasına alışkındı, bu ise yeni bir deneyimdi. Hiddete kapılıp Philip’i bir sonraki trenle göndermeye niyetlendi, daha önce bunu yaptığı asistanları olmuştu; ama o zaman Philip’in doğrudan kahkahayı koyuvereceğine dair kaygılı bir hissiyat içindeydi; ve bir anda bundan keyif aldı. Ağzı istemsizce kendi kendine gülümsedi, arkasını döndü. Kısa bir süre sonra Philip’in ondan yararlanarak kendini sürekli eğlendirdiğini fark etti. Başta buna şaşırıp kalsa da daha sonra hoşuna gitti.</p>

  <p>“Seni gidi arsız,” diye kıkırdadı kendi kendine. “Seni gidi arsız.”</p>
</body>
</html>