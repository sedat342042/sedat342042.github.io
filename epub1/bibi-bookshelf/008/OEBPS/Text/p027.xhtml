<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>27</h2>

  <p>Weeks’in, Frau Erlin’in evinin arka kısmında iki küçük odası vardı, bunlardan biri oturma odası olarak düzenlenmişti ve insanları oturmaya davet edebileceği kadar rahattı. Akşam yemeğinden sonra, belki de Cambridge, Massachusetts’teki arkadaşlarını yıldıran muzip espri anlayışının dürtüsüyle, Philip’le Hayward’ı sık sık sohbete çağırırdı. Onları ihtimamlı bir nezaketle karşılar, odadaki yegâne rahat iki koltuğa oturmalarında ısrar ederdi. Kendisi içmese de Philip’in ironi hissettiği bir nezaketle Hayward’ın dirseğinin durduğu yere birkaç şişe bira koyar, tartışmanın hararetiyle Hayward’ın piposu ne zaman sönecek olsa bir kibrit çakmakta ısrar ederdi. Tanışıklıklarının ilk zamanlarında, Hayward çok ünlü bir üniversitenin bir üyesi olarak, Harvard mezunu Weeks’e tepeden bakan bir tavır benimsemişti; sohbet tesadüfen, Hayward’ın ahkâm kesebileceğini hissettiği Yunan tragedya yazarlarına geldiğinde ise görüş alışverişinde bulunmaktan ziyade onun bilgi aktarımında bulunması gerektiğini varsaymıştı. Weeks, Hayward sözünü bitirene dek kibarca, mütevazılıkla gülümseyerek dinledi; ardından birkaç sinsi soru sordu, sorular Hayward’a öyle masum göründü ki bunların onu çıkmaza soktuğunu fark etmeden, sakin sakin cevapladı; Weeks kibarca itiraz etti, ardından bir maddi hatayı düzeltti, sonra çok az bilinen Latin bir eleştirmenden alıntı yaptı, ardından Alman bir otoriteye göndermede bulundu ve onun bu konuda eğitim aldığı gerçeği ortaya çıktı. Weeks yayvan bir gülümsemeyle, özür diler gibi, Hayward’ın söylediği her şeyi paramparça etti; abartılı bir nezaketle onun marifetinin yüzeyselliğini gösterdi. Yumuşak bir ironiyle onunla dalga geçti. Philip, Hayward’ın tam bir aptal gibi görünmesini izlemekten başka bir şey yapamadı, Hayward’ın da dilini tutmak gibi bir niyeti yoktu; sinirlendiğinde artan özgüveniyle tartışma girişiminde bulundu: Çılgın açıklamalar yaptı, Weeks dostane bir tavırla bunları düzeltti; yanlış mantık yürüttü, Weeks onun saçmaladığını ispatladı: Weeks, Harvard’da Yunan Edebiyatı dersi verdiğini itiraf etti. Hayward hor gören bir kahkaha koyuverdi.</p>

  <p>“Anlamam gerekirdi. Siz elbette Yunancayı öğretmen gibi okumuşsunuz,” dedi. “Bense onu bir şair gibi okudum.”</p>

  <p>“Ne anlama geldiğini tam bilemeyince de onu daha şiirsel mi buldunuz? Yanlış çevirinin duyuları keskinleştirmesinin, sadece vahye dayalı dinlerde söz konusu olduğunu sanırdım.”</p>

  <p>Nihayet birasını bitiren Hayward, sinirli ve darmaduman bir halde Weeks’in odasından çıktı; öfkeli bir el hareketiyle Philip’e şöyle dedi:</p>

  <p>“Elbette, bu adam kuralların kölesi olmuş. Hiçbir gerçek güzellik duygusu yok. Kesinlik kâtiplerde olması gereken bir erdemdir. Biz Yunanların ruhuna varmayı amaçlıyoruz. Weeks, Rubinstein’ı dinlemeye giden ve onun yanlış notalar çalmasından şikâyet eden biri gibi. Yanlış notalarmış! İlahi bir şekilde çalıyorsa bunun ne önemi var?”</p>

  <p>Philip, bu yanlış notalarda kaç kifayetsiz kişinin avuntu bulabildiğini anlamasa da hayli etkilendi.</p>

  <p>Hayward, Weeks’in sunduğu, bir önceki olayda kaybettiği zemini tekrar kazanma fırsatına hiç direnemedi ve Weeks kolayca onu bir tartışmanın içine çekebildi. Kendi becerilerinin Amerikalı’nınkinin yanında ne kadar zayıf kaldığını görmekten kendini alamasa da onun İngiliz inadı, yara almış gururu (belki de bunlar aynı şeydi) mücadeleden vazgeçmesine izin vermiyordu. Hayward cehaletini, kişisel tatminini ve dik kafalılığını sergilemekten zevk alıyor gibiydi. Ne zaman Hayward mantıksız bir şey söylese, Weeks birkaç kelimeyle yürüttüğü mantığın yanlışlığını ona gösteriyor, zaferinin tadını çıkarmak için kısa bir süre duraksıyor ve ardından, Hıristiyan iyilikseverliği bozguna uğramış rakibini korumasını gerektirirmiş gibi alelacele başka bir konuya geçiyordu. Philip arkadaşını korumak için zaman zaman araya girmeye çalıştığında Weeks nazikçe onu ezip geçti ama o kadar kibar, Hayward’a cevap verme şeklinden o kadar farklıydı ki agresif bir duyarlılığı olan Philip bile rencide olmuş hissetmedi. Hayward, kendini gitgide daha aptal hissettikçe, ara sıra soğukkanlılığını kaybedip ağzını bozmaya başladı ve ancak Amerikalı’nın kibarca gülümsemesi tartışmanın bir kavgaya dönüşmesine mâni oldu. Böyle durumlarda Hayward, Weeks’in odasından çıkarken öfkeyle şöyle homurdanıyordu:</p>

  <p>“Kahrolası Yanki!”</p>

  <p>Böylece konu kapanıyordu. Cevap verilemez gibi görünen bir tartışmaya mükemmel bir cevaptı bu.</p>

  <p>Weeks’in küçük odasında her ne kadar her türden konuyu konuşmaya başlasalar da eninde sonunda sohbet daima dine dönüyordu: Teoloji öğrencisinin bu konuya mesleki bir ilgisi vardı ve Hayward da aksi kanıtlanamaz gerçeklerin huzurunu kaçırmayacağı bir konuya memnuniyetle yaklaşıyordu; ölçü duygularsa mantığı önemsemeseniz de olurdu ve mantığınız zayıfsa, bu pek yerinde bir davranış biçimiydi. Hayward akıcı ve uzun bir konuşmaya girişmeden inançlarını Philip’e açıklamakta zorlanıyordu; ama şu açıktı ki (hem Philip’in olayların doğal dizisi fikrine uyuyordu) yasanın kurduğu kilisede büyümüştü. Artık bir Katolik olmaya dair tüm düşüncesinden vazgeçmiş olsa da cemaate hâlâ sempatiyle yaklaşıyordu. Onu övmek için söyleyebileceği pek çok şey vardı ve muhteşem törenlerini, İngiltere Kilisesi’nin basit ayinlerine tercih ediyordu. Philip’e okuması için Newman’ın <i>Apologia</i>’sını verdi; Philip bunu çok sıkıcı bulmakla birlikte yine de sonuna dek okudu.</p>

  <p>“Konusu için değil, üslubu için oku,” dedi Hayward.</p>

  <p>Oratory’deki<a class="dipnot2" href="../Text/dipnotlar.xhtml#a28" id="k28"><sup>[28]</sup></a>&nbsp;müzikten heyecanla bahsetti, tütsü ile dini bütün ruhlar arasındaki bağlantı konusunda ilginç şeyler anlattı. Weeks duygusuz gülümsemesiyle dinledi onu.</p>

  <p>“John Henry Newman’ın iyi bir İngilizceyle yazmış olması ve Kardinal Manning’in canlı görünümü Katolikliğin doğru olduğunu kanıtlar mı sence?”</p>

  <p>Hayward, başını büyük belaya soktuğunu bütün ruhuyla ima etti. Bir yıl boyunca karanlık bir denizde yüzüp durmuştu. Parmaklarını dalgalı açık renk saçlarından geçirip beş yüz sterlin bile verseler aklın bu ıstıraplarına daha fazla katlanmayacağını söyledi. Şükürler olsun, nihayet sakin sulara varmıştı.</p>

  <p>Belli belirsiz ifadelerle asla yetinmeyen Philip, “Peki sen neye <i>inanıyorsun?”</i> diye sordu.</p>

  <p>“Bütün, İyi ve Güzel’e inanıyorum.”</p>

  <p>Upuzun kol ve bacakları, başının güzel duruşuyla Hayward bunu söylerken çok yakışıklı göründü; üstelik hoş bir edayla söylemişti.</p>

  <p>“Nüfus sayımında inancını böyle mi tarif ediyorsun?” diye sordu Weeks, yumuşak bir sesle.</p>

  <p>“Katı tanımlardan nefret ederim: Çok çirkin, çok bariz. Hoşuna gidecekse, Wellington Dükü ile Bay Gladstone’un kilisesine inandığımı söyleyebilirim.”</p>

  <p>“Bu da İngiltere Kilisesi demek,” dedi Philip.</p>

  <p>“Ah, seni bilmiş genç!” diye tersledi Hayward gülümseyerek; bu gülümseyiş üstüne Philip kıpkırmızı kesildi, çünkü karşısındakinin başka kelimelerle açıkladığı bir şeyi yalın kelimelerle ifade etme kabalığı göstermek suçlu hissetmesine yol açmıştı. “İngiltere Kilisesi’ne bağlıyım. Ama Katolik rahiplerin giysilerindeki altına ve ipeğe, bekâr kalmalarına, günah çıkarmaya ve arafa bayılıyorum; ladin tütsüsü kokan, gizemli bir İtalyan katedralinin karanlığındaki ayinin sihrine de tüm kalbimle inanırım. Venedik’te balıkçı bir kadının yalınayak gelip balık sepetini yere attığını, dizüstü çöktüğünü ve Meryem Ana’ya dua ettiğini gördüm; orada hissettiğim gerçek inançtı, ben de onunla dua edip inandım. Ama Aphrodite’yle Apollon’a ve Yüce Tanrı Pan’a da inanıyorum.”</p>

  <p>Güzel bir sesi vardı ve kelimelerini seçe seçe konuşuyordu; telaffuzu neredeyse ritmikti. Konuşmasına devam edecekti ama Weeks ikinci bir bira şişesi açtı.</p>

  <p>“Sana içecek bir şey vereyim.”</p>

  <p>Hayward, hafif bir küçümseme jestiyle Philip’e döndü; genç adam bundan çok etkilendi.</p>

  <p>“Şimdi tatmin oldun mu?” diye sordu.</p>

  <p>Biraz sersemlemiş haldeki Philip, evet diye itiraf etti.</p>

  <p>“Biraz da Budizm katmaman hayallerimi yıktı,” dedi Weeks. “îtiraf etmeliyim ki Muhammed’e de biraz sempatim var; onu dışlamana üzüldüm.”</p>

  <p>Hayward güldü çünkü o akşam keyfi yerindeydi ve kurduğu cümlelerin tınısı hâlâ kulağına hoş geliyordu. Bardağındaki birayı bitirdi.</p>

  <p>“Beni anlamanı beklemiyorum,” diye cevapladı. “O soğuk, Amerikalı zekânla ancak eleştirel bir tutum benimseyebilirsin. Emerson ve tüm onun gibiler... Ama eleştiri nedir? Eleştiri tamamıyla yıkıcıdır; herkes yıkabilir ama herkes yapamaz. Sen kuralların kölesisin, sevgili dostum. Önemli olan yapmaktır: Ben yapıcıyım; ben şairim.”</p>

  <p>Weeks ona kocaman bir gülümsemenin eşlik ettiği, aynı zamanda ciddi gözlerle baktı.</p>

  <p>“Bence, böyle söylememin senin açından bir sakıncası yoksa, biraz sarhoşsun.”</p>

  <p>“Sözünü etmeye değecek kadar değil,” diye cevapladı Hayward neşeyle. “Tartışırken seni alt etmeme mâni olabilecek kadar da değil üstelik. Ama hadi, ben içimi döktüm; şimdi de sen bize inancının ne olduğunu anlat.”</p>

  <p>Weeks başını bir yana eğdi, böyle durunca tünekte bir serçeye benziyordu.</p>

  <p>“Yıllardır bunu bulmaya çalışıyorum. Sanırım, ben Unitarian’ım.”</p>

  <p>“Ama bu muhalif olmak demek,” dedi Philip.</p>

  <p>Neden ikisinin de (Hayward gümbür gümbür, Weeks ise komik bir kıkırdayışla) kahkahaya boğulduğunu anlayamadı.</p>

  <p>“İngiltere’de muhalifler centilmen sayılmaz, değil mi?” diye sordu Weeks.</p>

  <p>“Eh, dobra bir cevap istiyorsan, hayır,” diye cevapladı Philip hayli sinirlenerek.</p>

  <p>Ona gülünmesinden nefret ediyordu ve yine güldüler.</p>

  <p>“Peki, bana centilmen ne demektir, söyler misin?” diye sordu Weeks.</p>

  <p>“Ah, bilmiyorum; herkes ne demek olduğunu bilir.”</p>

  <p>“Sen bir centilmen misin?”</p>

  <p>Bu konuda Philip’in içinde hiçbir şüphe yoktu, ama kişinin kendi kendisine atfedebileceği bir şey olmadığını biliyordu.</p>

  <p>“Eğer bir adam kendisinin bir centilmen olduğunu söylüyorsa, onun öyle olmadığına kesinlikle emin olursun,” diye tersledi.</p>

  <p>“Ben bir centilmen miyim?”</p>

  <p>Philip’in dürüstlüğü bu soruyu cevaplamasını zorlaştırsa da elbette kibar biriydi.</p>

  <p>“Ah, şey, sen farklısın,” dedi. “Amerikalısın, değil mi?”</p>

  <p>“Sanıyorum, sadece İngilizler centilmen olabilir diye anlayabiliriz bunu,” dedi Weeks ciddi bir sesle.</p>

  <p>Philip ona karşı çıkmadı.</p>

  <p>“Bana birkaç özellik sayamaz mısın?” diye sordu Weeks.</p>

  <p>Philip kıpkırmızı kesildi ama öfkesi gittikçe arttığından, kendisini aptal durumuna düşürüp düşürmediğini umursamadı.</p>

  <p>“Sana bir sürü sayabilirim.” Amcasının, centilmen olmanın üç nesil aldığını söylemesini hatırladı: Eşeğin kulağını kesmekle küheylan olamayacağına dair bir deyim vardı. “Her şeyden önce, bir centilmenin oğlu olmalı ve önce bir özel okula, sonra Oxford veya Cambridge’e gitmesi gerekli.”</p>

  <p>“Edinburgh olmaz herhalde?” diye sordu Weeks.</p>

  <p>“İngilizceyi de centilmen gibi konuşmalı, doğru şeyler giymeli, eğer bir centilmense bir başka adamın centilmen olup olmadığını da daima söyleyebilir.”</p>

  <p>Philip konuştukça söyledikleri kulağına hayli sorunlu gelmeye başladı ama söylüyordu işte: Kelimeyle kastetmek istediği buydu ve tanıdığı herkes de bunu kastederdi.</p>

  <p>“Benim centilmen olmadığım gün gibi ortada,” dedi Weeks. “Muhalif olmama neden bu kadar şaşırdığını anlayamıyorum.”</p>

  <p>“Unitarian nedir çok iyi bilmiyorum,” dedi Philip.</p>

  <p>Weeks o tuhaf edasıyla başını tekrar yana eğdi: İnsan neredeyse cıvıldamaya başlayacak sanıyordu.</p>

  <p>“Bir Unitarian, başka herkesin inandığı hemen her şeye kuşkuyla yaklaşır ve tam olarak ne olduğunu bilemediği bir şeye çok canlı bir inanç besler.”</p>

  <p>“Neden benimle alay ettiğinizi anlamıyorum,” dedi Philip. “Gerçekten bilmek istiyorum.”</p>

  <p>“Sevgili dostum, seninle alay etmiyorum. Bu tanıma, büyük emek vererek ve en huzursuz, en ömür törpüsü araştırmalarla geçirdiğim yıllardan sonra vardım.”</p>

  <p>Philip ve Hayward gitmek üzere kalktıklarında, Weeks Philip’e karton kapaklı küçük bir kitap verdi.</p>

  <p>“Artık Fransızcayı gayet iyi okuyabiliyorsundur diye tahmin ediyorum. Bakalım bu hoşuna gidecek mi?”</p>

  <p>Philip ona teşekkür etti ve kitabı alıp adına baktı. Renan’ın <i>Vie de Jésus</i>’üydü.<a class="dipnot2" href="../Text/dipnotlar.xhtml#a29" id="k29"><sup>[29]</sup></a></p>
</body>
</html>