<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>45</h2>

  <p>Philip, Cronshaw’un mizacının arkadaşlarını canlandırdığını kısa sürede fark etti. Lawson paradokslarını ondan alıyordu; bireyselliğine özen gösteren Clutton bile bilinçsizce yaşlı adamdan öğrendiği bilgilerle kendini ifade ediyordu. Masa başındayken ortaya attıkları onun fikirleriydi ve yargılarını onun etkisi altında oluşturuyorlardı. Onun kusurlarına gülerek ve kötülüğünden yakınarak, bilmeden ona göstermedikleri saygıyı telafi ediyorlardı.</p>

  <p>“Zavallı ihtiyar Cronshaw elbette işe yaramazın teki,” diyorlardı. “Son derece umutsuz vaka.”</p>

  <p>Onun dehasını sadece kendileri takdir ettikleri için gururluydular; orta yaşın aptallıklarını hor gören gençlik havasıyla kendi aralarında ona büyüklük taslasalar da Cronshaw’la geçirdikleri harika zamanlar koltuklarını kabartmıyor da değildi, özellikle de Cronshaw içlerinden birinin yalnız olduğu bir zamanı seçmişse. Cronshaw, Gravier’s’e hiç gitmezdi. Son dört yıldır, sadece Lawson’ın bir kez gördüğü bir kadınla birlikte, Quai des Grands Augustins’deki en yıkık dökük binaların birinin altıncı katındaki minicik bir dairede, pislik içinde yaşıyordu: Lawson pisliği, dağınıklığı, süprüntüleri ballandıra ballandıra anlatmıştı.</p>

  <p>“Koku da insanın kafasını uçurabilecek güçte.”</p>

  <p>“Yemekte olmaz, Lawson,” diye uyardı onu aralarından biri.</p>

  <p>Ama o, burun deliklerinin maruz kaldığı kokunun pitoresk detaylarına girme zevkinden kendini alamadı. Ona kapıyı açan kadını, kendi gerçekliğinin acımasız hazzıyla tarif etti. Esmer, ufak tefek ve şişman bir kadındı, hayli gençti ve siyah saçları hep dağılmak üzereymiş gibi görünüyordu. Üstünde hırpani bir bluz vardı, korse takmamıştı. Kırmızı yanakları, büyük şehvetli ağzı ve pırıl pırıl çapkın gözleriyle insana Franz Hals’ın Louvre’daki <i>Bohemienne</i>’ini hatırlatıyordu. Eğlenceli olmakla birlikte dehşete de düşüren, gösterişli bir görgüsüzlüğü vardı. Çelimsiz, yıkanmamış bir bebek yerde oynuyordu. Bu sürtüğün Cronshaw’u mahallenin en değersiz baldırı çıplak tipleriyle aldattığı biliniyordu ve keskin zekâsı, güzelliğe olan düşkünlüğü ile Cronshaw’un nasıl böyle bir yaratıkla bir araya gelebildiği, onun bilgeliğini bir kafe masasında soğuran saf gençler için bir muammaydı. Ama kadının konuşmasındaki kabalıktan zevk alıyor gibiydi ve düzeysizlik kokan bazı ifadeleri sık sık kullanıyordu. İronik biçimde ondan <i>la fille de mon concierge</i><sup><a class="dipnot2" href="../Text/dipnotlar.xhtml#a65" id="k65">[65]</a>&nbsp;</sup>diye bahsediyordu. Cronshaw çok fakirdi. Bir iki İngiliz gazetesi için resim sergileri üstüne yazdığı yazılardan kendini zar zor geçindirecek kadar bir şey kazanıyordu ve biraz da çeviri yapıyordu. Bir zamanlar Paris’teki bir İngiliz gazetesinin kadrosunda yer almıştı, ama sarhoşluk yüzünden işten çıkarılmıştı; yine de hâlâ bu gazete için tuhaf işler yapıyor, Hötel Drouot’daki satışları ya da müzikhollerdeki revüleri anlatıyordu. Her ne kadar iğrenç, ağır ve meşakkatli olsa da Paris yaşamı kemiklerine işlemişti ve bunu dünyanın başka bir yerindeki herhangi bir yaşamla değiştirmeyecekti. Bütün bir yıl boyunca, tanıdığı herkesin uzakta olduğu yaz aylarında bile orada kalıyor ve kendini ancak Boulevard St. Michel’den bir kilometrelik bir mesafede huzurlu hissedebiliyordu. İşin ilginç yanı, Fransızcayı hiçbir zaman tam anlamıyla öğrenememiş, <i>La Belle Jardiniere</i>'den aldığı pespaye kıyafetler içinde, köklü İngiliz görünümünü korumuştu.</p>

  <p>Sohbet etmenin iyi bir arkadaşlık için yettiği ve ayyaşlığın sınırının olmadığı yüz elli yıl önce, hayatta başarı kazanabilecek bir adamdı.</p>

  <p>“Bin sekiz yüzlerde yaşamalıydım,” diyordu kendi kendine. “Ben bir hami istiyorum. Şiirlerimi abonelik usulüyle yayımlayabilir, onları soylu bir adama ithaf edebilirdim. Bir kontesin fino köpeği için kafiyeli beyitler yazmayı çok isterdim. Ruhum oda hizmetçilerinin aşkı ve piskoposların sohbetleri için yanıp tutuşuyor.”</p>

  <p>Romantik <i>Rolla</i><a class="dipnot2" href="../Text/dipnotlar.xhtml#a66" id="k66"><sup>[66]</sup></a>&nbsp;şiirinden alıntı yaptı:</p>

  <p><i>“Je suis vetıu trop tard dans un monde trop vieux. ”</i><a class="dipnot2" href="../Text/dipnotlar.xhtml#a67" id="k67"><sup>[67]</sup></a></p>

  <p>Yeni yüzler görmek hoşuna gidiyordu ve bir sohbet konusu ortaya atacak ama bir monoloğu bölmeyecek kadar konuşma becerisi gösteren Philip’ten de hoşlanmaya başlamıştı. Philip büyülenmişti. Cronshaw’un söylediği o azıcık şeyin yeni olduğunu fark etmedi. Sohbet ederken karakterinin ilginç bir gücü açığa çıkıyordu. Çok güzel, gür bir sesi vardı ve konuları gençler için çok çekici bir üslupla ortaya koyuyordu. Söylediği her şey düşünceleri harekete geçiriyor gibiydi; Lawson’la Philip birinin ya da öbürünün otellerine dönüş yolunda sık sık Cronshaw’un rastgele kullandığı bir kelimenin çağrıştırdığı bazı konuları konuşuyorlardı. Cronshaw’un şiirinin beklenen düzeye erişmemiş olması, gençliğin verdiği bir sonuca ulaşma heyecanı taşıyan Philip için şaşırtıcıydı. Bu şiirler hiç kitap olarak basılmamıştı ama çoğu aylık dergilerde yayımlanmıştı; bir hayli dil döküldükten sonra, Cronshaw <i>The Yellow Book’</i>tan, <i>The Saturday Review’den</i> ve diğer dergilerden yırtılmış, her birinde birer şiir olan bir tomar kâğıt getirdi. Bunların çoğunun ona Henley’yi ya da Swinburne’ü hatırlatması, Philip’in afallamasına yol açtı. Bunların şahsileşebilmesi için Cronshaw’un pırıltılı okuyuşuna ihtiyaç vardı. Bu hayal kırıklığını, onun laflarını umursamadan tekrarlayan Lawson’a açtı; Closerie des Lilas’ya bir sonraki gidişinde de şair ona dönüp kocaman bir gülümsemeyle şöyle dedi:</p>

  <p>“Duydum ki şiirlerim hakkında pek olumlu düşünmüyormuşsun.”</p>

  <p>Philip utandı.</p>

  <p>“Bilmem,” diye cevapladı. “Onları okumaktan çok keyif aldım.”</p>

  <p>“Duygularımı incitmemek için uğraşma,” diye karşılık verdi Cronshaw, şişman elini şöyle bir sallayarak. “Şiir çalışmalarıma hiçbir abartılı önem atfetmiyorum. Hayat, hakkında yazmaktan öte yaşamak içindir. Amacım onun sunduğu deneyimleri çoğaltmanın yolunu bulmak, her anın yaşattığı duyguları sıkıp çıkarmak. Yazmayı, varlığı özümseyen değil ona zevk katan hoş bir beceri olarak görürüm. Sonraki nesillere gelince de - sonraki nesillerden bana ne! ”</p>

  <p>Philip gülümsedi, çünkü sanatçının hayatta sağda solda çıkmış birkaç zavallı eserden fazlasını üretmediği göze çarpıyordu. Cronshaw dalgın dalgın ona bakıp bardağını doldurdu. Garsonu bir paket sigara almaya gönderdi.</p>

  <p>“Bu üslupta konuşmam seni eğlendiriyor ve fakir olduğumu, bir tavan arasında beni kuaförlerle, <i>garçons de café</i>’lerle aldatan adi bir fahişeyle yaşadığımı biliyorsun; İngiliz halkı için rezil kitaplar tercüme ediyor, küfredilmeyi bile hak etmeyen aşağılık resimler hakkında makaleler yazıyorum. Ama yalvarırım söyle bana, hayatın anlamı nedir?”</p>

  <p>“Bu çok zor bir soru. Cevabı kendiniz veremiyor musunuz?”</p>

  <p>“Hayır, çünkü onu bizzat keşfetmezsen hiçbir değeri yok. Peki, sence dünyada olma amacın ne?”</p>

  <p>Philip bunu kendine hiç sormamıştı, cevap vermeden önce bir an düşündü.</p>

  <p>“Ah, bilmiyorum: Herhalde insanın görevini yapması, becerilerini olabilecek en iyi şekilde kullanması ve başkalarını incitmekten kaçınmasıdır.”</p>

  <p>“Kısacası, sana nasıl davranılmasını istiyorsan başkalarına öyle davranmak mı?”</p>

  <p>“Öyle sanırım.”</p>

  <p>“Hıristiyanlık.”</p>

  <p>“Hayır, değil,” dedi Philip kızarak. “Hıristiyanlıkla hiçbir alakası yok. Sadece ahlak konusunda soyutlama yoluyla varılan genel bir kural bu.”</p>

  <p>“Ama soyutlama yoluyla varılan bir ahlak anlayışı olamaz.”</p>

  <p>“Bu durumda, varsayalım içkinin etkisiyle buradan ayrılırken cüzdanını unuttun ve ben de onu aldım, neden onu sana geri vereyim ki sence? Polis korkusundan değil.”</p>

  <p>“Günaha girme ihtimaline karşı cehennem korkusundan ve faziletli davranırsan cennete gitme umudundan.”</p>

  <p>“Ama ben hiçbirine inanmıyorum.”</p>

  <p>“Olabilir. Ödev Ahlakı’nı tasarlarken Kant da inanmıyordu. İtikadı bir kenara atmışsın, ama ona dayanan etiği muhafaza ediyorsun. Nereden bakılırsa bakılsın, sen hâlâ Hıristiyansın ve şayet cennette bir Tanrı varsa, ödülünü alacağın muhakkak. Kadir-i Mutlak, kiliselerin onu gösterdiği kadar aptal olamaz. Kurallarına uyuyorsan, ona inanmışsın inanmamışsın hiç umurunda olduğunu sanmıyorum.”</p>

  <p>“Ama cüzdanımı unutsam sen onu kesinlikle bana iade ederdin,” dedi Philip.</p>

  <p>“Soyutlama yoluyla varılmış bir ahlak anlayışının yönlendirmesiyle değil, sadece polis korkusundan.”</p>

  <p>“Polisin bulabilme ihtimali binde bir.”</p>

  <p>“Atalarım o kadar uzun süre medeni bir ülkede yaşadılar ki polis korkusu kemiklerime işlemiş durumda. Benim <i>concierge'</i>ın kızı bir dakika tereddüt etmezdi. Sen buna onun suçlu sınıfına ait olduğu cevabını verirsin; hiç de öyle değil, sadece kaba önyargıdan yoksun.”</p>

  <p>“Ama o zaman onur, erdem, iyilik, ahlak ve her şey ortadan kalkar.”</p>

  <p>“Hiç günah işledin mi?”</p>

  <p>“Bilmiyorum, işlemişimdir herhalde,” diye cevapladı Philip.</p>

  <p>“Muhalif papaz ağzıyla konuşuyorsun. Ben hiç günah işlemedim.”</p>

  <p>Cronshaw, yakasını kaldırdığı büyük hırpani paltosu, başından düşen şapkası, kırmızı şişman yüzü ve küçük parlayan gözleriyle son derece komik görünüyordu; ama Philip gülemeyecek kadar ciddiydi.</p>

  <p>“Hiç pişman olduğun bir şey yapmadın mı?”</p>

  <p>“Kaçınılmaz olan bir şeyi yaptığımda bundan nasıl pişmanlık duyabilirim?” diye sordu Cronshaw ona karşılık olarak.</p>

  <p>“Ama buna kadercilik denir.”</p>

  <p>“Bir insanın özgür iradeye sahip olduğu yanılsaması o kadar kökleşmiştir ki bunu kabul etmeye hazırım. Başıma buyrukmuş gibi hareket ediyorum. Ama bir eylem gerçekleştirildiğinde, sonsuzluktan gelen evrenin tüm güçlerinin ona neden olmaya karıştığı açık ve onu önleyebilmek için yapabileceğim hiçbir şey yok. Kaçınılmazdır. Eğer iyi bir şeyse hiçbir hak iddia edemem; kötüyse de hiçbir tenkit kabul edemem.”</p>

  <p>“Beynim karman çorman oldu,” dedi Philip.</p>

  <p>“Biraz viski iç,” diye karşılık verdi Cronshaw, şişeyi uzatarak. “Kafayı temizlemek için bundan iyisi yoktur. Bira içmekte ısrarcıysan, kalın kafalı olmaktan kaçınamazsın.”</p>

  <p>Philip başını hayır anlamında salladı, Cronshaw devam etti:</p>

  <p>“Kötü çocuk değilsin ama içmiyorsun. Ayıklık sohbeti aksatır. Ama ben iyiden ve kötüden bahsederken...” -Philip onun söylevine devam ettiğini anladı- “geleneksel biçimde konuşuyorum. Bu kelimelere hiçbir anlam yüklemiyorum. İnsanların eylemlerinde bir hiyerarşi görmeyi, bazılarına değer ve bazılarına da kötü şöhret atfetmeyi reddediyorum. Kötülük ve fazilet tabirlerinin benim için hiçbir önemi yok. Ne methiye ne suçlama yaparım: Kabul ederim. Her şeyin ölçüsü benim. Ben dünyanın merkeziyim.”</p>

  <p>“Ama dünyada bir iki insan daha var,” diye itiraz etti Philip.</p>

  <p>“Ben sadece kendi adıma konuşurum. Onları ancak eylemlerimi sınırladıklarında fark ederim. Dünya onların her birinin etrafında da döner ve her biri kendi adına evrenin merkezidir. Benim onlar üstündeki hakkım ancak gücüm kadardır. Yapabileceğim şey, yaptığım şeyin tek sınırıdır. Çünkü bizler sosyaliz, toplum içinde yaşarız ve toplum zorlama yoluyla bir arada kalır; silahların zorlaması (yani, polis) ve kamuoyunun zorlaması (yani, Bayan Grundy)<a class="dipnot2" href="../Text/dipnotlar.xhtml#a68" id="k68"><sup>[68]</sup></a>. Bir elinde toplum, diğer elinde birey vardır: Her biri kendini korumaya gayret eden birer organizmadır. Kudrete karşı kudrettir. Ben tek başıma duruyorum, toplumu kabul etmeye mecburum ve inatçı da değilim çünkü ödediğim vergilere karşılık beni koruyor, benden daha güçlü olan ötekinin tiranlığı karşısında zayıfım ama kanunlarına uyuyorum, çünkü uymak zorundayım; adaletini kabul etmiyorum: Adalet bilmem, sadece güç bilirim. Beni koruyan polis için ödeme yaptığım zaman da, mecburi hizmetin geçerli olduğu bir ülkede yaşıyorsam, evimi ve ülkemi istilacılardan koruyan orduda askerlik yaparım, topluma uyarım: Bunların dışında, onun gücünü kurnazlığımla savuştururum. O kendini korumak için kurallar icat eder ve bu kurallara karşı gelecek olursam beni hapse tıkar ya da öldürür: Bunu yapacak gücü, dolayısıyla da hakkı vardır. Kanunlara karşı gelecek olursam devletin intikamını kabul ederim, ama bunu ne bir ceza ne de yanlış davranıştan ötürü mahkûm edilme olarak görürüm. Toplum beni onur kazanmak, zenginleşmek ve çevremdekilerin nazarında iyi biri olarak görülmek için kendisine hizmet etmeye özendirir; ama onların beni iyi biri olarak görmesi umurumda değil, onurdan nefret ederim ve zenginlik olmadan da gayet iyi idare ediyorum.”</p>

  <p>“Ama herkes sizin gibi düşünecek olsa her şey darmadağın olur.”</p>

  <p>“Benim başkalarıyla alakam yok, sadece kendimle meşgulüm. İnsanların çoğunun, doğrudan ya da dolaylı biçimde benim çıkarım yönünde bir şeyler yapmak için bazı ödüllerle yönlendirilmesinin avantajım kullanıyorum.”</p>

  <p>“Bence bu olaylara bakmanın fena halde bencilce bir yolu,” dedi Philip.</p>

  <p>“İyi de insanların bencilce nedenleri olmadan herhangi bir şey yapacağını mı sanıyorsun?”</p>

  <p>“Evet.”</p>

  <p>“Bu imkânsız. Yaşın ilerledikçe, dünyayı yaşamak için çekilebilir kılan olmazsa olmaz ilk şeyin, insanlığın kaçınılmaz bencilliğini kabul etmek olduğunu anlayacaksın. Başkalarından özgecilik beklersin ki bu da onların senin arzuların için kendilerininkinden vazgeçmesi demek olan mantıkdışı bir taleptir. Neden yapsınlar bunu? Herkesin dünyada önce kendisini düşündüğü gerçeğiyle barışırsan, çevrendekilerden daha az şey istersin. Seni hayal kırıklığına uğratmazlar, sen de onlara daha merhametle bakarsın. İnsanlar hayatta tek bir şeyin peşinden koşar - kendi zevklerinin.”</p>

  <p>“Hayır hayır hayır!” diye bağırdı Philip.</p>

  <p>Cronshaw kıkırdadı.</p>

  <p>“Ürkmüş sıpa gibi şahlandın, çünkü Hıristiyanlığının aşağılayıcı bir anlam yüklediği bir kelime kullandım. Sende bir değerler hiyerarşisi var; zevk merdivenin en alt basamağı ve sen de görevin, yardımseverliğin ve dürüstlüğün getirdiği kişisel tatminden biraz heyecanla bahsediyorsun. Zevkin sadece duyulara dair bir şey olduğunu sanıyorsun; senin ahlak anlayışını biçimlendiren sefil köleler, keyfini azıcık sürebildikleri bir tatminden nefret ediyorlardı. Zevk yerine mutluluktan bahsetseydim bu kadar korkmazdın: Kulağa daha az şok edici gelir ve zihnin de Epikuros’un ahırından onun bahçesine sapar. Ama ben zevkten konuşacağım, çünkü insanların bunu hedeflediklerini görüyorum ve mutluluğu hedefliyorlar mı bilmiyorum. Senin meziyetlerindeki herkesin yaptıklarında zevk gizlidir. İnsan kendisi için iyi olan eylemleri yerine getirir ve bunlar diğer insanlar için de iyi olduğunda, onların erdemli oldukları sanılır: Sadaka vermekten zevk alıyorsa yardımseverdir; başkalarına yardım etmekten zevk alıyorsa yüce gönüllüdür; toplum için çalışmaktan zevk alıyorsa kamu yararına çalışmaktadır; ancak bir dilenciye iki peni vermek senin özel zevkin olduğu kadar, bir viski soda daha içmek de benim özel zevkimdir. Ben senden daha az sahtekârım, ne kendimi zevkim için alkışlarım ne de senin hayranlığını talep ederim.”</p>

  <p>“Ama yapmak istedikleri yerine istemedikleri şeyleri yapan insanlarla hiç karşılaşmadınız mı?”</p>

  <p>“Hayır. Sorunu çok aptalca sordun. Kastettiğin şey, insanların birdenbire gelen zevk yerine birdenbire gelen acıyı kabul etmesidir. İtiraz da senin bunu ifade ediş şeklin kadar aptalca olur. İnsanların birdenbire gelen zevk yerine birdenbire gelen acıyı kabul ettikleri açık ama bunun nedeni sadece gelecekte daha büyük bir zevk beklentisinde oldukları için. Zevk çoğunlukla aldatıcıdır ama yaptıkları hesap hatası bu kuralı yalanlamaz. Kafan karıştı çünkü zevkin sadece duyularla alakalı olduğu düşüncesinden kurtulamıyorsun; ama, evladım, ülkesi için ölen bir adam bunu istediği için ölmüştür, tıpkı lahana turşusu yiyen bir adamın bunu istediği için yemesi gibi. Bu bir yaratılış kanunu. İnsanların zevk yerine acıyı tercih etmesi diye bir ihtimal olsaydı, insan ırkının soyu çoktan tükenirdi.”</p>

  <p>“Ama eğer bunların hepsi doğruysa,” diye haykırdı Philip, “herhangi bir şeyin ne anlamı var ki? Görevi, iyiliği ve güzelliği ortadan kaldırırsak, biz dünyaya neden geldik?”</p>

  <p>“İşte buna bir cevap verebilecek güzelim Doğu da geldi,” diyerek gülümsedi Cronshaw.</p>

  <p>O anda kafenin kapısını açıp bir soğuk hava dalgasıyla içeri giren iki kişiyi işaret etti. Bunlar Doğu Akdenizliydi, gezgin ucuz kilim tüccarlarıydılar ve her birinin kolunda birer bohça asılıydı. Pazar akşamıydı, kafe çok doluydu. Masaların arasından geçtiler ve tütün dumanından ağırlaşıp rengi atmış atmosfere bir gizem havası katmış gibi görünüyorlardı. Avrupalı, hırpani kıyafetler giymişlerdi, ince büyük paltolarının havı dökülmüştü ama ikisi de fes takmıştı. Yüzleri soğuktan grileşmişti. Biri orta yaşlıydı, siyah sakalı vardı, ama diğeri on sekiz yaşlarında bir gençti, yüzünde derin çiçekbozuğu izleri ve sadece bir gözü vardı. Cronshaw’la Philip’in yanından geçtiler.</p>

  <p>“Allah büyüktür, Muhammed de onun peygamberidir,” dedi Cronshaw etkileyici bir havayla.</p>

  <p>Yaşlı olan, darbelere alışkın bir kırma köpek gibi, yalaka bir sırıtışla ilerledi. Kapıya doğru yandan şöyle bir bakıp hızlı, kaçamak bir hareketle pornografik bir resim gösterdi.</p>

  <p>“Siz İskenderiyeli tüccar Masred-Deen misiniz, yoksa mallarınızı uzak Bağdat’tan mı getiriyorsunuz, ey amcacığım; şuradaki tek gözlü genç, onda Şehrazad’ın efendisine anlattığı hikâyelerdeki üç kraldan birini mi görüyorum?” Her ne kadar Cronshaw’un söylediği tek bir kelimeyi bile anlamasa da seyyar satıcının gülümsemesi daha da yalaka bir hal aldı ve bir büyücü gibi sandalağacından bir kutu çıkardı.</p>

  <p>“İstemez, sen bize Doğulu tezgâhların paha biçilemez dokumalarını göster,” dedi Cronshaw. “Çünkü bir kıssadan hisse gösterip süslü bir hikâye anlatacağım.”</p>

  <p>Doğu Akdenizli bir masa örtüsünü açtı; kırmızı-sarı, zevksiz, çok çirkin ve groteskti.</p>

  <p>“Otuz beş frank,” dedi.</p>

  <p>“Ah, amcacığım, bu bez Semerkant’taki dokumacıları hiç tanımıyor, bu renkler de Buhara’nın teknelerinde yapılmamış.”</p>

  <p>“Yirmi beş frank,” diye sırıttı seyyar satıcı yaltaklanarak.</p>

  <p>“Bunun üretildiği yer Ultima Thule’dir, hatta doğduğum yer Birmingham bile olabilir.”</p>

  <p>“On beş frank,” diye köpeklendi sakallı adam.</p>

  <p>“Yürü git, dostum,” dedi Cronshaw. “Vahşi kıçlar senin anneannenin mezarını pisletebilir.”</p>

  <p>Doğu Akdenizli ağırbaşlılıkla ama artık gülümsemeden mallarıyla bir başka masaya geçti. Cronshaw Philip’e döndü.</p>

  <p>“Hiç Cluny’ye gittin mi, müze olan? Orada, insanın gözünü haz ve hayret içinde bırakan en muhteşem renklerde ve en karmaşık desenlerde İran halıları görürsün. Onlarda Doğu’nun gizemini ve şehvani güzelliğini görürsün; Hafız’ın güllerini, Ömer’in şarap kabını; ama daha fazlasını da görürsün. Az önce hayatın anlamının ne olduğunu sormuştun. Gidip o İran halılarına bak ve bugünlerde cevabı bulacaksın.”</p>

  <p>“Gizemli konuşuyorsunuz,” dedi Philip.</p>

  <p>“Sarhoşum,” diye cevapladı Cronshaw.</p>
</body>
</html>