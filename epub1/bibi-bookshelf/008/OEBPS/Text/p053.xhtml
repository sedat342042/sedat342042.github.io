<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>53</h2>

  <p>Bay Carey, gazeteyi alıp çalışma odasına çekildi. Philip koltuğunu, amcasının oturmakta olduğu koltukla (odada bir tek bu rahattı) değiştirdi ve pencereden dışarı, bardaktan boşalırcasına yağan yağmura baktı. O kasvetli havada bile, ufukta uzanan yeşil tarlalarda huzur verici bir şeyler vardı. Manzarada, daha önce fark ettiğini hiç hatırlamadığı derin bir tılsım görülüyordu. Fransa’da geçirdiği iki yıl, kendi taşrasının güzelliğine gözlerini açmıştı.</p>

  <p>Amcasının sözünü gülümseyerek düşündü. Düşünme biçimi küstahlık olarak görüldüğü için şanslıydı. Babasıyla annesinin ölümüyle ne büyük bir kayba uğradığını fark etmeye başlamıştı. Bu onu olayları diğer insanlarla aynı biçimde görmekten alıkoyan hayatındaki farklılıklardan biriydi. Ebeveynlerin çocukları için beslediği sevgi, tümüyle çıkarsız tek duyguydu. Yabancılar arasında olabildiğince iyi yetişmişti, ama kendisine sabırla ya da müsamahayla yaklaşılmasına pek alışkın değildi. Kendine hâkim olmasıyla övünüyordu. Arkadaşlarının alayları onu buna zorlamıştı. O zamanlar ona şüpheci ve duygusuz derlerdi. Duygularını belli etmemek için sakin bir tavır ve çoğu koşulda soğukkanlı bir görünüm benimsemişti. İnsanlar ona duygusuz derdi; ama duygularının merhametine kaldığını biliyordu: Tesadüfi bir nezaket onu öyle etkiliyordu ki bazen sesinin titremesi belli olmasın diye konuşmaya cesaret edemiyordu. Okuldayken hayatının ne kadar zorlu olduğunu, katlandığı aşağılanmayı, kendini gülünç duruma düşürmekten ölesiye korktuğu alayları hatırladı; ve o zamandan beri hissettiği yalnızlığı, dünyayla yüz yüze gelişini, bu dünyanın onun üretken hayal gücüne vaat ettiği ile verdiği arasındaki farkın yarattığı yanılsamayı ve hayal kırıklığını... Ama her halükârda kendisine dışarıdan bakabilmiş ve eğlenerek gülümseyebilmişti.</p>

  <p>“Bak şu işe! Küstah olmasaydım kendimi asmam gerekirdi,” diye düşündü keyiflenerek.</p>

  <p>Zihni, amcası ona Paris’te ne öğrendiğini sorduğunda verdiği cevaba döndü. Ona söylediğinden çok daha fazla şey öğrenmişti. Cronshaw’la bir sohbeti ve kullandığı bir ifade hafızasına kazınmıştı; gayet basmakalıp bir şeydi ama beyninin işlemesine yol açmıştı.</p>

  <p>“Sevgili dostum,” demişti Cronshaw, “soyutlama yoluyla varılan bir ahlak anlayışı olamaz.”</p>

  <p>Philip Hıristiyanlığa inanmaktan vazgeçtiğinde omuzlarından büyük bir yük kalktığım hissetmişti; her hareketi ölümsüz ruhunun iyiliği için sonsuz öneme sahipken, her hareketinde onu aşağı çeken bu sorumluluktan kurtulmuş, güçlü bir özgürlük duygusuna kavuşmuştu. Ama artık bunun bir yanılsama olduğunu biliyordu. İçinde yetiştirildiği dini bir kenara bıraktığında, onun ayrılmaz bir parçası olan ahlakı korumayı sürdürmüştü. Bu yüzden meseleleri kendi mantığının çerçevesinde düşünmeye karar verdi. Hiçbir önyargıdan etkilenmemeye kararlıydı. Faziletleri ve ahlaksızlıkları, iyinin ve kötünün kurulu kanunlarını, hayatın kurallarını kendi başına öğrenme fikriyle bir kenara attı. Kuralların gerekli olup olmadığını bile bilmiyordu. Bu onun keşfetmek istediği şeylerden biriydi. Belli ki geçerli görünen pek çok şey aslında sadece küçük yaşlarında öğretildiği için böyle görünüyordu. Pek çok kitap okumuştu, ama bunların ona pek bir faydası olmamıştı, çünkü Hıristiyanlık ahlakına dayanıyorlardı; buna inanmadıkları gerçeğini vurgulayan yazarlar bile Dağdaki Vaaz’a<a class="dipnot2" href="../Text/dipnotlar.xhtml#a81" id="k81"><sup>[81]</sup></a>&nbsp;uygun bir etik sistemi kurana dek rahat etmemişlerdi. Tam olarak diğer herkes gibi davranman gerektiğini öğrenmek için koskoca bir kitap okumanın pek bir değeri yoktu. Philip nasıl davranması gerektiğini keşfetmek istiyordu ve onu çevreleyen görüşlerin etkisinden kendini koruyabileceğini düşünüyordu. Ama bu sırada yaşamaya devam etmeliydi ve bir kılavuz teori oluşturana dek kendisine geçici bir kural oluşturdu.</p>

  <p>“Köşede bekleyen polise saygıda kusur etmeden, kendi eğilimlerinin peşinden git.”</p>

  <p>Paris’in ona kazandırdığı en iyi şeyin tam bir ruhani özgürlük olduğunu düşündü, nihayet kendini tamamen özgür hissediyordu. Rastgele biçimde hayli felsefe kitabı okumuştu, gelecek ayların getireceği serbest zamanları mutlu bir sabırsızlıkla bekliyordu. Gelişigüzel okumaya başlamıştı. Her bir sistemin içine hafif bir heyecan ürpertisiyle girmiş, her birinde kendi davranış biçimini yönetebileceği bir kılavuzluk bulmayı ummuştu; kendisini bilinmeyen ülkelerdeki bir seyyah gibi hissediyordu ve ilerledikçe bu teşebbüs onu hayran bırakıyordu; diğer insanlar saf edebiyat okurken o duyguları yönünde okuyordu ve yüce kelimelerin içinde, kendisi için anlaşılması zor olsa da hissettiği şeyler buldukça kalbi küt küt atıyordu. Zihni katılaşmıştı, soyutun alanlarında güçlükle ilerleyebiliyordu; ama muhakemeyi izleyemediğinde bile kavranamaz olanın sınırında cevvallikle ilerleyen düşüncelerin dolambaçlı yolunu izlemekten tuhaf bir zevk alıyordu. Bazen büyük filozofların ona söyleyecek hiçbir şeyi yokmuş gibi geliyordu, ama diğerlerinde, kendini yurdunda hissettiren bir akıl görüyordu. Birden kocaman ağaçları ve geniş çayırları olan yüksek arazilerle karşılaşan, böylece kendini bir İngiliz parkında gibi hayal edebilen Orta Afrika’daki bir kâşif gibiydi. Thomas Hobbes’un güçlü sağduyusundan haz alıyordu; böylesi asil, böylesi ulaşılamaz ve yalın bir zihinle daha önce hiç karşılaşmadığı için Spinoza onu huşu içinde bırakıyordu; bu ona Rodin’in büyük hayranlık beslediği <i>Tunç Çağı</i> heykelini hatırlatıyordu; bir de Hume vardı: Bu çekici filozofun şüpheciliği Philip’in içinde ona çok aşina gelen bir noktaya dokunuyordu; karmaşık düşünceleri ahenkli ve ölçülü basit kelimelerle ifade edebilir görünen berrak bir üsluptan haz alarak, onu bir roman okur gibi, dudaklarında bir keyif gülümseyişiyle okuyordu. Ama hiçbirinde tam olarak aradığını bulamamıştı. Bir yerlerde her insanın Platoncu, Aristotelesçi, stoacı veya Epikurosçu olarak doğduğunu okumuştu; George Henry Lewes’in tarihi (üstelik size felsefenin boş laf olduğunu söylerdi), her filozofun düşüncesinin kendi olduğu insanla ayrılmaz bir ilişkisi olduğunu gösteriyordu. Bunu bilince, yazdığı felsefeyi büyük oranda tahmin edebilirdiniz. Görünüşe göre, belli bir biçimde düşündüğünüz için belli bir biçimde hareket etmez değildiniz de, daha çok belli bir biçimde yaratıldığınız için belli bir biçimde düşünüyordunuz. Hakikatin bununla hiçbir alakası yoktu. Hakikat diye bir şey yoktu. Herkes kendi kendisinin filozofuydu ve geçmişteki büyük insanların oluşturduğu ayrıntılı sistemler sadece yazarlar için geçerliydi.</p>

  <p>O zaman mesele, kişinin ne olduğunu ve felsefe sisteminin kendi kendini kuracağını keşfetmekti. Philip’e öyle geliyordu ki keşfedilmesi gereken üç şey vardı: İnsanın içinde yaşadığı dünyayla ilişkisi, insanın birlikte yaşadığı diğer insanlarla ilişkisi ve nihayet insanın kendisiyle ilişkisi. Detaylı bir çalışma planı hazırladı.</p>

  <p>Yurtdışında yaşamanın avantajı, birlikte yaşanan insanların âdet ve geleneklerine temas etmek, onları dışarıdan gözlemlemek ve bunları uygulayanların inandıkları gereksinimi duymadıklarını görmekti. Sana âşikâr görünen inançların yabancılara saçma geldiğini görmemek imkânsızdı. Almanya’da geçirdiği yıl, Paris’teki uzun kalışı, Philip’i şu an ona bir rahatlık duygusu veren şüpheci bir öğretiye hazırlamıştı. Hiçbir şeyi iyi, hiçbir şeyi kötü olarak görmüyordu: Her şey sadece bir sona uyarlanıyordu. <i>Türlerin Kökeni</i>’ni okudu. Onun kafasına takılan pek çok şeye bir açıklama getiriyor gibiydi. Artık belli doğal özelliklerin kendilerini göstermek zorunda olduklarını anlayan bir kâşif gibiydi ve koca bir nehre hücum ederek, buradan beklediği, verimli, meskûn vadilere çıkan ve ilerideki dağlara uzanan kolunu buluyordu. Bazı büyük keşiflerin ardından dünya o kadar şaşırmıştı ki bunları hemen kabul etmemişti, hatta onların doğruluğunu kabul edenler için bile etkisi önemsiz kalmıştı. <i>Türlerin Kökeni</i>’nin ilk okurları onu mantıklarında kabul etmişlerdi; ama davranışlarının zeminini oluşturan duyguları değişmemişti. Philip bu büyük kitabın yayımlanışından bir nesil sonra doğmuştu ve çağdaşlarında yarattığı dehşet zamanla geçip gitmişti, bu nedenle onu sevinçli bir kalple kabul edebiliyordu. Philip hayat için verilen mücadelenin büyüklüğünden derin biçimde etkileniyordu ve sunduğu etik kurallar da onun eğilimlerine uyuyor gibiydi. Kendi kendine bunun doğru olabileceğini söyledi. Gelişimi ve korunması için kendi kurallarıyla bir organizma olan toplum bir tarafta, birey ise öbür tarafta duruyordu. Toplumun yararına olan eylemler faziletli olarak değerlendirilirken, yararına olmayanlara kötü deniyordu. İyi ile kötünün bundan daha fazla bir anlamı yoktu. Günah, özgür insanın kendisini kurtarması gereken bir önyargıydı. Toplum bireyle üç koldan çekişiyordu: Kanunlarla, kamu görüşüyle ve vicdanla. Bunlardan ilk ikisi hileye maruz kalabilirdi, hile zayıfın güçlüye karşı tek silahıydı: Kamu görüşü, varlığın içerdiği günahın keşfedildiğini söylediğinde bunu iyi ifade etmişti; ama vicdan kapalı kapılar ardındaki haindi; her bir kişinin kalbinde toplum savaşı veriyor ve bireyin kendini, düşmanının hayrına olacak amaçsız bir fedakârlığa sokmasına yol açıyordu. Çünkü bu ikisinin, mevcut durumla bireyin kendi vicdanının uzlaşmaz olduğu açıktı. <i>Yani</i> bireyi kendi amaçları için kullanıyor, ona karşı gelecek olursa canına okuyor, eğer ona sadık biçimde hizmet ederse madalyalarla, maaşlarla, onur nişanlarıyla ödüllendiriyordu; ancak bağımsızken güçlü olabilen <i>bu şey,</i> elverişlilik uğruna engellere rağmen ülkenin bir ucundan diğerine ilerliyor, belli faydalar karşılığı para veya hizmet olarak ödeniyor ama hiçbir mecburiyet duygusu taşımıyor ve ödülleri umursamayıp sadece rahat bırakılmak istiyordu. Onu sıkıntıdan kurtardığı için Cook biletleri kullanan bağımsız bir seyyahtı, ama bir kişi tarafından yönetilen partilere güler yüzlü bir aşağılamayla bakıyordu. Özgür insan hiçbir hata yapamaz. Ne isterse onu yapar - elinden gelirse. Gücü, ahlakının tek ölçütüdür. Ülkenin kanunlarını tanır ve hiçbir günah duygusu hissetmeden onları çiğneyebilir, ama cezalandırılacak olursa, bu cezayı hiçbir garez duymadan kabul eder. Güç toplumdadır.</p>

  <p>Ama birey için hiçbir doğru veya yanlış yoksa, Philip’e göre vicdan gücünü kaybederdi. Bir zafer çığlığıyla hilekârı kavradı ve onu göğsünden kaldırıp attı. Ama hayatın anlamına öncekinden daha fazla yaklaşamamıştı. Dünyanın neden burada olduğu ve insanların ne için var olduğu, her zamanki gibi tümüyle açıklanamazdı. Kesinlikle bir nedeni olmalıydı. Cronshaw’un İran halısıyla ilgili kısa hikâyesini düşündü. Onu bilmecenin bir çözümü olarak anlatmış ve gizemli bir biçimde, insan kendi bulmadığı sürece bunun hiçbir cevabının olmayacağını söylemişti.</p>

  <p>“Ne halt demeye çalışıyordu acaba,” dedi Philip gülümseyerek.</p>

  <p>Böylece, eylülün son gününde, hayata dair bu yeni teorilerin hepsini uygulamaya geçirmek isteyen Philip, bin altı yüz sterlini ve yumru ayağıyla, hayata üçüncü kez başlamak için ikinci kez Londra’ya gitti.</p>
</body>
</html>