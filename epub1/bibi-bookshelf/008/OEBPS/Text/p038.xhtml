<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>38</h2>

  <p>Sene sonunda yapılacak pek çok iş vardı. Philip, Thompson adındaki bir kâtiple çeşitli yerlere gitti ve günü monoton biçimde, diğeri kontrol ederken yüksek sesle masraf kalemlerini okuyarak geçirdi; bazen de ona toplanacak rakamların olduğu uzun listeler verdiler. Rakamlara kafası asla çalışmamıştı, bunu ancak ağır ağır yapabiliyordu. Thompson onun yaptığı hatalara sinirlenmeye başlamıştı. Birlikte çalıştığı bu kâtip, kırk yaşında uzun boylu, sıska, soluk benizli, saçları siyah ve bıyığı kırpık kırpık bir adamdı; yanakları çöküktü, burnunun her iki yanında derin çizgiler vardı. Sözleşmeli stajyer kâtip olduğu için Philip’e soğuk davranıyordu. Çünkü üç yüz gine ödeyip beş yıl boyunca kendine yatırım yapan Philip’in bir kariyer şansı vardı; onun ise, deneyimi ve becerisine rağmen, haftada otuz beş şilin kazanan bir kâtipten başka bir şey olabilme ihtimali yoktu. Büyük bir ailenin baskısı altında ezilmiş, aksi bir adamdı ve Philip’te gördüğünü sandığı kibir ağırına gidiyordu. Kendisinden daha eğitimli olduğu için Philip’e dudak büküyor, onun telaffuzuyla dalga geçiyordu; Doğu Londralı aksanıyla konuşmadığı için onu affedemiyordu ve onunla konuşurken alaycı biçimde <i>h</i> harflerinin iyice üstüne basıyordu. Başta davranışları sadece aksi ve nahoştu ama Philip’in muhasebeciliğe hiçbir yeteneği olmadığını fark ettikçe onu aşağılamayı eğlenceye dönüştürdü; iğrenç ve aptalca olsa da onun saldırıları Philip’i yaralıyordu ve savunma amacıyla, aslında hissetmediği bir üstünlük tavrı takınmaya başladı.</p>

  <p>“Bu sabah banyo mu yaptın?” dedi Thompson, Philip ofise geç gelince; başlardaki dakikliği pek uzun sürmemişti.</p>

  <p>“Evet, sen yapmadın mı?”</p>

  <p>“Hayır, ben centilmen değilim, sadece bir kâtibim. Cumartesi geceleri banyo yaparım.”</p>

  <p>“Herhalde bu yüzden pazartesileri normalden daha huysuz oluyorsun.”</p>

  <p>“Bugün birkaç basit toplama yapmayı lütfeder misin? Korkarım, Latince ve Yunanca bilen bir centilmenden bunu istemek çok fazla gerçi.”</p>

  <p>“Alaycı olma girişimlerin pek yerinde sayılmaz.”</p>

  <p>Ama Philip, az ücret alan kaba saba diğer kâtiplerin daha faydalı olduğunu kendi kendinden gizleyemiyordu. Bay Goodworthy bir iki kez ona olan sabrını yitirdi.</p>

  <p>“Şimdiye dek gerçekten bundan daha iyi yapabiliyor olman lazımdı,” dedi. “Ofisboy kadar bile zeki değilsin.”</p>

  <p>Philip surat asıp dinledi. Suçlanmak hoşuna gitmiyordu ve Bay Goodworthy’nin ona verdiği hesapların temiz kopyalarını çıkarma işinden memnun kalmayıp bu işi yapması için başkasına devretmesi Philip’i küçük düşürüyordu. Başta bu iş yeniliğinden ötürü katlanılabilir gelmişti, ama artık sinir bozucuydu; bu işe hiçbir kabiliyetinin olmadığını anlayınca da nefret etmeye başladı. Ona yapması gereken bir iş verildiğinde, zamanını genellikle ofisin not kâğıdına küçük resimler çizerek harcıyordu. Akla gelebilecek her şekilde Watson eskizleri çizdi, onun yeteneğinden Watson da etkilenmişti. Resimleri eve götürmeyi düşündü ve ertesi gün ofise geldiğinde ailesinin övgülerini de getirdi.</p>

  <p>“Ressam olmaman ilginç,” dedi. “Tabii elbette o işte para kazanılamıyor.”</p>

  <p>Tesadüftür ki iki üç gün sonra Bay Carter Watsonlara yemeğe gitti ve bu eskizler ona da gösterildi. Ertesi sabah Philip’i çağırttı. Philip onu nadiren görürdü, karşısında huşuyla dikildi.</p>

  <p>“Bana bak genç adam, iş saatleri dışında ne yaptığın beni ilgilendirmiyor ama çizdiğin o desenleri gördüm, ofis kâğıdının üstündeydiler ve Bay Goodworthy bana senin tembellik ettiğini söylüyor. Daha gayretli olmazsan yetkili serbest muhasebeci olarak hiçbir işe yaramazsın. İyi bir meslektir, bu sektöre çok nitelikli adamlar yetiştiriyoruz ama bu meslekte öyle olman gerekir ki...” Cümlesini nasıl bağlayacağını düşündü ama tam olarak istediği şeyi bulamadı, bu yüzden hayli manasızca bitirdi: “...canlı görünmen gerekir.”</p>

  <p>Philip belki yola gelecekti ama anlaşmaya göre eğer işi sevmezse bir yılın ardından ayrılabilir ve stajı için ödediği paranın yarısını geri alabilirdi. Hesapları toplamaktan daha iyi bir şey yapmaya uygun olduğunu hissediyordu, böyle aşağılık görünen bir şeyi bu kadar kötü yapması utanç vericiydi. Thompson’la aralarında geçen kaba sohbetler sinirlerini bozuyordu. Watson mart ayında bürodaki bir yılını tamamladı, Philip onu umursamasa da gitmesine üzüldü. Aslında diğer kâtiplerin, biraz daha üst bir sınıfa ait oldukları için onlardan nefret etmesi, aralarında bir birlik bağı oluşturmuştu. Bu korkunç adamlar grubu içinde dört yıldan daha fazla zaman geçirmek zorunda olduğu düşüncesi, Philip’in içini sıkıntıyla doldurdu. Londra’dan harika şeyler beklemişti ama o Philip’e hiçbir şey vermemişti. Şimdi buradan nefret ediyordu. Hiç kimseyi tanımıyordu, birisiyle nasıl tanışabileceği konusunda hiçbir fikri yoktu. Her yere kendi başına gitmekten bıkmıştı. Böyle bir hayata fazla katlanamayacağını hissetmeye başlamıştı. Geceleri yatağına uzanıp o pis büroyu ve içindeki o adamları bir daha asla görmemenin ve bu kasvetli pansiyondan uzaklaşmanın mutluluğunu düşünüyordu.</p>

  <p>Baharda büyük bir hayal kırıklığı yaşadı. Hayward o mevsim Londra’ya gelme niyeti olduğunu bildirmişti ve Philip onu tekrar görmeyi sabırsızlıkla bekliyordu. Son zamanlarda çok okumuş, zihnini tartışmak istediği bir sürü fikirle dolduran pek çok şey düşünmüştü ama teorik konularla ilgilenmeye razı gelecek kimseyi tanımıyordu. Kafasındaki bu fikirleri biriyle konuşabilme düşüncesi onu hayli heyecanlandırmıştı, Hayward İtalya’da baharın şimdiye dek görmediği kadar güzel olduğunu ve oradan gitmeye bir türlü gönlünün razı gelmediğini yazınca yıkıldı. Neden Philip gelmiyor diye soruyordu. Dünya bu kadar güzelken gençlik günlerini bir büroda israf etmenin ne anlamı vardı? Mektup şöyle devam ediyordu:</p>

  <div class="m1"></div>

  <p><i>Nasıl katlanabildiğini anlamıyorum. Fleet Caddesi’yle Lincoln’s Inn’i düşünürken hissettiğim iğrenme tüylerimi diken diken ediyor. Dünyada hayatı yaşamaya değer kılan sadece iki şey var, onlar da aşk ve sanat. Bir defteri kebirin başında bir büroda oturduğunu hayal edemiyorum, silindir şapka takıp bir şemsiye ve küçük siyah bir çanta da taşıyor musun? Bence insan hayatı bir macera olarak görmeli, mücevher gibi güçlü bir ateşle yanmalı, riskler almalı, kendini tehlikeye maruz bırakmalı. Neden Paris’e gidip sanat eğitimi almıyorsun! Senin yeteneğin olduğunu düşünmüşümdür hep.</i></p>

  <div class="m1"></div>

  <p>Bu öneri, Philip’in bir süredir kafasında belli belirsiz çevirip durduğu ihtimale denk düşüyordu. Başta biraz korkmuştu ama bunu düşünmekten kendini alamıyordu ve mevcut durumunun perişanlığından tek kaçışı, bu konuyu sürekli uzun uzun düşünmekte buluyordu. Herkes onun yetenekli olduğuna inanıyordu; Heidelberg’de yaptığı suluboyalara bayılmışlardı, Bayan Wilkinson bunların çok güzel olduğunu tekrar tekrar söylemişti; Watson gibi yabancılar bile eskizlerine vurulmuştu. <i>La Vie de Bohéme</i> üstünde derin bir etki bırakmıştı. Onu Londra’ya getirmişti ve en sıkıntılı olduğu zamanlarda, Rodolphe ile diğerlerinin dans edip, sevişip, şarkı söylediği o cazip tavan aralarına gitmek için sadece birkaç sayfa okuması yetiyordu. Paris’i, önceleri Londra’yı düşündüğü gibi düşünmeye başlamıştı ama ikinci bir hayal kırıklığından hiç korkmuyordu; romantizm, güzellik ve aşk hasreti çekiyordu, Paris de bunların hepsini sunuyor gibiydi. Resimlere büyük merakı vardı, neden o da herhangi bir başka kişi kadar iyi resim yapamasındı ki? Bayan Wilkinson’a bir mektup yazıp, ona göre Paris’te yaşayabilmesi için ne kadar parası olması gerektiğini sordu. Kadın ona yılda seksen sterlinle rahat rahat geçinebileceğini yazdı ve şevkle onun planını onayladığını belirtti. Bir büroda ziyan olup gidemeyecek kadar iyi olduğunu söyledi. Büyük bir sanatçı olabilecekken kim bir kâtip olur ki, diye sordu dramatik bir ifadeyle ve Philip’in kendisine inanması için yalvardı: Bu harika bir şeydi. Ama Philip’in temkinli bir mizacı vardı. Hayward rahat rahat risk almaktan bahsedebilirdi, sağlam hisse senedi ve tahvillerden yılda eline üç yüz geçiyordu; Philip’in tüm serveti ise bin sekiz yüz sterlinden fazla etmiyordu. Tereddüt etti.</p>

  <p>Ardından bir gün tesadüf eseri Bay Goodworthy ona birdenbire Paris’e gitmeyi isteyip istemeyeceğini sordu. Şirket Faubourg St. Honore’deki, sahibi bir İngiliz firması olan bir otelin hesaplarını tutuyordu ve yılda iki kez Bay Goodworthy ile bir kâtip oraya giderdi. Hep giden kâtip hasta olmuştu ve iş yoğunluğu yüzünden, diğerlerinden herhangi birinin de bürodan uzaklaşması mümkün değildi. Bay Goodworthy Philip’i düşünmüştü çünkü onun zamanı daha müsaitti ve stajyerliği ona işin en keyifli yanlarından biri olan bir göreve talip olma hakkı tanıyordu. Philip çok mutlu oldu.</p>

  <p>“Gün boyu çalışman gerekecek,” dedi Bay Goodworthy, “ama akşamlarımız bize ait, hem Paris de Paris’tir.” Bilmiş bilmiş sırıttı. “Otelde bizi çok iyi ağırlayacaklar, bütün yemeklerimizi de verecekler, o yüzden kimseye hiçbir masrafı yok. Ben Paris’e böyle gitmeyi seviyorum, masrafların başkalarına ait olduğu durumlarda.”</p>

  <p>Calais’ye vardıklarında Philip el kol hareketleriyle konuşan hamal kalabalığını gördü ve kalbi güm güm çarptı.</p>

  <p>“Bu gerçek,” dedi kendi kendine.</p>

  <p>Tren hızla ülkeyi boydan boya geçerken gözlerini dört açtı; kum tepelerine hayran oldu, renkleri şimdiye dek gördüğü her şeyden daha güzeldi; kanallar ve uzun karakavak sıraları onu büyüledi. Gare du Nord’dan çıkıp külüstür, gürültülü bir taksinin içinde parke taşlı caddelerden sallan yuvarlan ilerlerlerken, ona öyle sarhoş edici yeni bir hava soluyor gibi geldi ki yüksek sesle haykırmamak için kendini zor tuttu. Otelin kapısında idare eder bir İngilizceyle konuşan iriyarı, hoş bir adam olan müdür onları karşıladı; Bay Goodworthy eski dostuydu, onları coşkuyla selamladı; özel odasında onun karısıyla birlikte akşam yemeği yediler, Philip’e daha önce <i>beefsteak aux pommes</i> kadar lezzetli bir şey yememiş gibi geldi, önlerinde duran <i>virt ordinaire</i> gibi bir nektar da hiç içmemişti.</p>

  <p>Kusursuz ilkeleri olan saygın aile reisi Bay Goodworthy’ye göre, Fransa’nın başkenti neşeli bir müstehcenlik cennetiydi. Ertesi sabah müdüre, “esaslı”sının nerede görülebileceğini sordu. Paris’e yaptığı bu ziyaretlerden gerçekten büyük keyif alıyordu; bunların insanı paslanmaktan koruduğunu söyledi. Akşamları iş bitip de yemeklerini yedikten sonra Philip’i Moulin Rouge’a ve Folies Bergeres’e götürdü. Küçük gözleri ışıl ışıldı, müstehcenlik peşinde koşarken yüzünde sinsi, kösnül bir sırıtış beliriyordu. Yabancılar için özel olarak düzenlenmiş bütün uğrak yerlerine gitti, daha sonra da böyle şeylere müsamaha gösteren bir milletin sonunun kötü olduğunu söyledi. Bir revüde bir kadın üstünde neredeyse hiçbir şey olmadan ortaya çıktığında Philip’i dürttü ve ona salonda dolaşan fahişelerin en iriyarı olanını işaret etti. Philip’e galiz bir Paris gösteriyordu ama Philip buraya, yanılsamadan kör olmuş gözlerle bakıyordu. Sabahları erkenden koşarak otelden çıkıp Champs-Elysees’ye gidiyor, Concorde Meydanı’nda dikiliyordu. Haziran ayıydı ve Paris, havanın güzelliğinden gümüşiydi. Philip insanlara karşı şefkat hissetti. Nihayet romantizmi bulduğunu düşündü.</p>

  <p>Orada bir haftadan az kalıp pazar günü yola çıktılar ve Philip gece geç saatte Barnes’daki kasvetli pansiyonuna döndüğünde kararını vermişti; stajından vazgeçecek, sanat eğitimi almak için Paris’e gidecekti; ancak senesini doldurana kadar büroda kalmaya karar verirse kimse onun mantıksız davrandığını düşünmezdi. Ağustosun son iki haftasında tatilini kullanması gerekiyordu ve giderken Herbert Carter’a dönmeye niyeti olmadığını söyleyecekti. Philip her gün kendini zorlayarak büroya gitse de işle ilgileniyormuş gibi bile yapamıyordu. Zihni gelecekle meşguldü. Temmuzun ortasından sonra yapacak fazla bir şey yoktu ve ilk sınavı için derslere girmesi gerektiği yalanıyla oradan pek çok kez kaçtı. Bu şekilde kazandığı zamanı National Gallery’de harcıyordu. Paris hakkında kitaplar okudu, resim hakkında kitaplar da... Kendini Ruskin konusunda eğitti. Vasari’nin<a class="dipnot2" href="../Text/dipnotlar.xhtml#a51" id="k51"><sup>[51]</sup></a><span style="font-size: 12px;">&nbsp;</span>yazdığı pek çok ressamın yaşamöyküsünü okudu. Correggio’nun<a class="dipnot2" href="../Text/dipnotlar.xhtml#a52" id="k52"><sup>[52]</sup></a>&nbsp;hikâyesini sevdi, kendini büyük bir yapıtın önünde durup ağlarken hayal etti: <i>Anch ‘io son’ pittore.</i><a class="dipnot2" href="../Text/dipnotlar.xhtml#a53" id="k53"><sup>[53]</sup></a><i>&nbsp;</i>Artık hiçbir tereddüdü kalmamış, içinde büyük bir ressam olma potansiyeli taşıdığına ikna olmuştu.</p>

  <p>“Hiç değilse sadece deneyebilirim,” dedi kendi kendine. “Hayattaki en şahane şey risk almaktır.”</p>

  <p>Ağustos ortası nihayet geldi. Bay Carter bir aylığına İskoçya’daydı ve bürodan büro şefi sorumluydu. Bay Goodworthy, Paris’e yaptıkları yolculuktan beri Philip’e karşı çok nazikti ve Philip de özgür kalır kalmaz bu küçük komik adama hoşgörüyle yaklaşabileceğini artık biliyordu.</p>

  <p>Akşam olunca, “Tatiline yarın mı çıkıyorsun, Carey?” dedi ona.</p>

  <p>Philip gün boyunca kendine, bunun bu menfur ofiste geçirdiği son gün olduğunu söyleyip durmuştu.</p>

  <p>“Evet, senemi doldurdum.”</p>

  <p>“Korkarım, pek iyi iş çıkarmadın. Bay Carter senden hiç memnun değil.”</p>

  <p>“Benim Bay Carter’dan memnun olmadığım kadar olamaz,” diye karşılık verdi Philip keyifle.</p>

  <p>“Bence böyle konuşmamalısın, Carey.”</p>

  <p>“Dönmeyeceğim. Muhasebeciliği sevmezsem Bay Carter’ın stajım için ödediğim paranın yarısını bana iade edeceği ve bir yılın sonunda bırakabileceğim düzenlemesini yapmıştım.”</p>

  <p>“Böyle bir kararı alelacele vermemelisin.”</p>

  <p>“On ay boyunca hiçbir şeyi isteyerek yapmadım, işi sevmedim, büroyu sevmedim, Londra’yı sevmedim. Günlerimi burada harcamaktansa bir yaya geçidini süpürmeyi tercih ederim.”</p>

  <p>“Pekâlâ, söylemem gerekir ki ben de senin muhasebeciliğe pek uygun olduğunu düşünmüyorum.”</p>

  <p>“Hoşça kalın,” dedi Philip, elini uzatarak. “Nezaketiniz için teşekkür ederim. Size zahmet verdiysem özür dilerim. İşe uygun olmadığımı neredeyse baştan biliyordum.”</p>

  <p>“Eh, gerçekten kararını verdiysen bu bir veda demektir. Ne yapacaksın bilmiyorum ama buralara yolun düşerse ziyaretimize gel.”</p>

  <p>Philip küçük bir kahkaha attı.</p>

  <p>“Korkarım terbiyesizlik olacak ama herhangi birinizi bir daha asla görmemeyi tüm kalbimle diliyorum.”</p>
</body>
</html>