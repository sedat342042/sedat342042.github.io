<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>88</h2>

  <p>Kapı çalındı ve bir çocuk grubu içeri girdi. Şimdi temiz ve derli topluydular; yüzleri sabundan parlamış, saçları düzeltilip yapıştırılmıştı; Sally’nin gözetiminde pazar okuluna gidiyorlardı. Athelny abartılı, neşeli üslubuyla onlarla şakalaştı; kendini onların hepsine adadığı görülebiliyordu. Sağlıklı oluşlarından ve iyi görünümlerinden duyduğu gurur dokunaklıydı. Philip onun karşısında çocukların biraz utangaç olduğunu hissetti ve babaları onları uğurlarken odadan bariz bir rahatlamayla çabucak çıktılar. Birkaç dakika içinde Bayan Athelny göründü. Bigudileri saçından çıkarmıştı ve artık özenli bir kâkülü vardı. Düz siyah bir elbise giyip üstünde ucuz çiçekler olan bir şapka takmış ve kızarmış, fazla iş yapmaktan yıpranmış ellerine zorla siyah çocuk eldivenleri geçirmişti.</p>

  <p>“Kiliseye gidiyorum Athelny,” dedi. “İstediğin bir şey var mı?”</p>

  <p>“Sadece duaların, Betty’ciğim.”</p>

  <p>“Sana pek faydaları olmaz, onlardan bayağı uzak düştün,” deyip gülümsedi kadın. Ardından Philip’e dönüp kelimeleri uzatarak konuştu: “Onu kiliseye götüremiyorum. Bir ateistten farkı yok.”</p>

  <p>“Rubens’in ikinci karısına benzemiyor mu?” dedi Athelny yüksek sesle. “Bir on yedinci yüzyıl kostümü içinde harika görünmez miydi? îşte böyle bir kadınla evlenmelisin, evladım. Şuna bir bak.”</p>

  <p>“Bence sen fazla konuşuyorsun Athelny,” diye karşılık verdi kadın sakince.</p>

  <p>Eldivenlerinin düğmelerini iliklemeyi başardı, ama gitmeden önce Philip’e dönüp samimi, azıcık mahcup bir edayla gülümsedi.</p>

  <p>“Çaya kalırsınız değil mi? Athelny konuşacak biri olmasını sever, yeterince zeki birini her zaman bulamıyor. ”</p>

  <p>“Elbette çaya kalacak,” dedi Athelny. Ardından, karısı gidince şöyle sürdürdü: “Çocukların pazar okuluna gitmesine önem veriyorum, ayrıca Betty’nin kiliseye gitmesi de hoşuma gidiyor. Bence kadınların dindar olması gerek. Kendim inanmıyorum, ama kadınlarla çocukların inanması hoşuma gidiyor.”</p>

  <p>Doğruluk konusunda dar görüşlü olan Philip, bu gevşek tavır karşısında hayrete düştü.</p>

  <p>“Ama çocuklarınıza doğru olduğunu düşünmediğiniz şeyler öğretilirken nasıl seyirci kalabilirsiniz?”</p>

  <p>“Bunlar güzel şeylerse doğru olup olmamalarının bence önemi yok. Konuların insanın mantığına olduğu kadar estetik duygusuna da hitap etmesi çok önemli. Betty’nin Katolik olmasını istedim; kâğıt çiçeklerden oluşan bir taç giyerek din değiştirdiğini görmek hoşuma giderdi ama o ümitsizce Protestan. Ayrıca din bir mizaç meselesidir; dini bir zihniyete sahipsen herhangi bir şeye inanabilirsin ve eğer sende bu zihniyet yoksa hangi inançların içine işlediğinin bir önemi yoktur, onlardan vazgeçersin. Belki de din en iyi ahlak okuludur. Siz centilmenlerin tıpta kullandığınız, başka birinin işe yaramasına yol açan şu ilaçlardan biri gibi: Kendi başına bir tesiri yoktur ama bir diğerinin emilimini sağlar. Ahlakı dinle iç içe olduğu için öğrenirsiniz; dini kaybedersiniz, geriye ahlak kalır. Bir adam iyiliği Herbert Spencer okuyarak değil de, Tanrı sevgisi aracılığıyla öğrendiyse, onun iyi biri olma olasılığı daha yüksektir.”</p>

  <p>Bu Philip’in tüm fikirlerine tersti. O Hıristiyanlığı hâlâ, bedeli ne olursa olsun kurtulmak gereken küçültücü bir esaret olarak görüyordu: Bu, zihninde bilinçsizce Tercanbury’deki katedralde düzenlenen berbat ayinlerle ve Blackstable’daki soğuk kilisede geçen uzun sıkıcı saatlerle bağlantılıydı; Athelny’nin bahsettiği ahlak ona göre kararsız bir zihnin, tek başına mantıklı olabilecek inançları rafa kaldırdığı zaman barındırdığı dinin bir parçasından fazlası değildi. Ama dinlemektense kendisini tartışmayı sürdürürken duymaktan daha çok hoşlanan Athelny’ye verecek bir cevap düşünürken, karşısındaki Katolikliğe dair bir nutuk atmaya koyuldu. Ona göre, bu İspanya’nın temel bir unsuruydu; İspanya da onun için büyük öneme sahipti, çünkü evliliği süresince gayet bezdirici bulduğu resmiyetten oraya kaçmıştı. Anlattıklarını çok çarpıcı kılan gösterişli el kol hareketleri ve vurgulu ses tonuyla Athelny, Philip’e devasa karanlık mekânlarıyla, mihrabın arkasındaki kocaman altın heykelleriyle, yaldızlı ve rengi atmış, gösterişli demir işçiliğiyle, tütsü kokan tozlu havasıyla ve sessizliğiyle İspanyol katedrallerini tarif etti: Philip neredeyse cüppeleriyle rahiplerin, kırmızılar içindeki rahip yardımcılarının kutsal eşyaların tutulduğu odadan geçip koroya ilerlediğini görebiliyordu; akşam duasının monoton okunuşunu duyar gibiydi. Athelny’nin bahsettiği isimler -Avila, Tarragona, Zaragoza, Segovia, Cordoba- kalbinde trompetler çaldırıyordu. Sarımsı kahverengi, yabani ve rüzgârlı bir manzaranın ortasına kurulmuş eski İspanyol kasabalarındaki büyük gri granit yığınlarını görür gibiydi.</p>

  <p>“Sevilla’ya gitmeyi hep istemişimdir;” dedi rahat bir edayla, o sırada Athelny bir elini gösterişle kaldırıp bir an duraksadı.</p>

  <p>“Sevilla!” diye bağırdı Athelny. “Hayır hayır, gitme oraya. Sevilla: Kastanyet çalarak dans eden, Guadalquivir’in yanındaki bahçelerde şarkı söyleyen kızları, boğa güreşlerini, portakal çiçeklerini, <i>mantilla’</i>ları, <i>mantones de Manila’</i>yı getiriyor akla. Orası bir operakomik ve Montmartre İspanyası. Yüzeysel cazibesi, ancak sığ bir zekâya geçici bir eğlence sunabilir. Theophile Gautier, Sevilla’nın sunduğu tüm bu zevkleri tattı. Ardından gelen bizler ancak onun hislerini tekrarlayabiliriz. Büyük tombul ellerini bariz olanın üstüne koydu ve artık orada bariz olandan başka bir şey kalmadı; her şeyde parmak izleri var, her şey yıprandı. Ressamı da Murillo’dur.”</p>

  <p>Athelny koltuğundan kalktı, İspanyol dolabına gitti, büyük parlak menteşelerini ve güzelim kilidini açtı ve ortaya bir dizi küçük çekmece çıktı. Bir demet fotoğraf çıkardı.</p>

  <p>“El Greco’yu bilir misin?” diye sordu.</p>

  <p>“Ah, Paris’teyken ondan çok etkilenen birini tanımıştım.”</p>

  <p>“El Greco, Toledo’nun ressamıdır. Betty, sana göstermek istediğim fotoğrafı bulamadı. El Greco’nun âşık olduğu şehir için yaptığı resmin bir fotoğrafıdır ve herhangi bir fotoğraftan daha gerçekçidir. Hadi gel de masaya otur.”</p>

  <p>Philip koltuğunu ileri doğru çekti, Athelny de fotoğrafı onun önüne koydu. Philip buna merakla, uzun uzun, sessizce baktı. Elini diğer fotoğrafları almak için uzattı ve Athelny bunları ona verdi. Philip daha önce bu gizemli ustanın eserlerini hiç görmemişti; ilk bakışta çizimin gelişigüzelliğinden rahatsızlık duydu: Figürler sıra dışı biçimde uzundu; kafalar çok küçüktü; tavırlar abartılıydı. Bu realizm değildi ama yine de, fotoğraflardan bile rahatsız edici bir gerçeklik izlenimi edinilebiliyordu. Athelny hevesle, canlı ifadelerle anlatıyordu ama Philip onun söylediklerini ancak belli belirsiz duyabiliyordu. Kafası karışmıştı. Tuhaf biçimde duygulanmıştı. Bu resimler ona belli bir anlam sunuyor gibiydi, ama o bu anlamın ne olduğunu bilemiyordu. Büyük, hüzünlü gözleriyle, ne olduğunu bilmediğiniz bir şey söylüyormuş gibi görünen adamların portreleri vardı; yüzleri perişan, ne anlam vereceğinizi bilemediğiniz davranışlarda bulunan, Fransisken ya da Dominiken kılığında uzun boylu keşişler vardı; Meryem’in Göğe Kabulü vardı; ressamın İsa’nın ölü bedeninin insan bedeni değil de ilahi bir şey olduğuna dair büyülü bir duygu yarattığı bir Çarmıha Gerilme vardı; bir de Mesih’i gök kubbeye doğru hızla yükselir ama yine de havada katı zeminde duruyormuş gibi sabit durur gösteren bir Göğe Yükseliş vardı: Havarilerin yukarı kalkmış kolları, yeri süpüren çuhaları, vecde gelmiş hareketleri bir sevinç ve ilahi neşe izlenimi yaratıyordu. Hemen hepsinin arka planında tekinsiz bir ayın donuk biçimde aydınlattığı, tuhaf cehennem rüzgârlarının önüne kattığı yabani bulutların olduğu gece göğü, ruhun karanlık gecesi vardı.</p>

  <p>“Bu göğü Toledo’da defalarca gördüm,” dedi Athelny. “El Greco’nun şehre ilk kez böyle bir gecede geldiğini ve bunun onda bir daha asla kurtulamadığı çok şiddetli bir izlenim yarattığım düşünüyorum.”</p>

  <p>Philip Clutton’ın, eserlerini kendisinin ilk kez şimdi gördüğü bu gizemli ustadan nasıl da etkilenmiş olduğunu hatırladı. Clutton’ın Paris’te tanıdığı tüm insanlar arasında en ilginç kişilik olduğunu düşündü. Alaylı tavırları, düşmanca mesafe koyuşu onu tanımayı güçleştirmişti; ama geçmişe bakınca, Philip’e göre onun içinde, kendisini resimle ifade etmenin yolunu boş yere arayan trajik bir güç vardı. Sıra dışı karaktere sahip bir adamdı, hiçbir mistisizm barındırmayan zamanın modasına rağmen mistikti; kalbinin tuhaf isteklerinin dayattığı şeyleri söyleyemediğinden hayata karşı tahammülsüzdü. Zekâsı, ruhun faydalanmasına uygun değildi. Ruhunun özlemlerini ifade etmek için yeni bir teknik geliştiren Yunanlara derin bir sempati duyması şaşırtıcı değildi. Philip, farbalalı ve keçi sakallı İspanyol centilmenlerin portrelerinden oluşan seriye tekrar baktı; yüzleri giysilerinin mat siyahlığında ve arka planın karanlığında solgun duruyordu. El Greco ruhun ressamıydı; solgun ve bitkin bu centilmenler, yorgunluktan değil de işkence eden zihinlerinin kısıtlamasından ötürü dünyanın güzelliğinden bihaber ortalarda dolaşıyor gibiydi; çünkü gözleri sadece kalplerinin içine bakıyor, görülmeyenin görkeminden gözleri kamaşıyordu. Hiçbir ressam, dünyanın sadece gelip geçilen bir yer olduğunu hiç bu kadar insafsızca göstermemişti. Resmettiği insanların ruhları, tuhaf özlemlerini bakışlarıyla anlatıyorlardı: Duyguları seslere, kokulara ya da renklere değil de, ruhun çok daha belli belirsiz algılarına karşı büyüleyici biçimde güçlüydü. İçindeki keşiş gibi kalbiyle yaptığı asil yürüyüşler, azizlerin hücrelerinde gördükleri türden şeyleri gören gözleri ve onun hayretten uzak hali... Dudakları, gülümseyen dudaklardan değildir.</p>

  <p>Hâlâ sessizliğini koruyan Philip, onun için aralarında en dikkat çekici olan Toledo fotoğrafına döndü. Gözlerini ondan alamıyordu. Tuhaf biçimde, hayatın yeni bir keşfinin eşiğinde olduğunu hissediyordu. Bir macera duygusuyla titriyordu. Bir an onu tüketen aşkı düşündü: Şu an kalbine dolan heyecanın yanında aşk çok önemsiz görünüyordu. Baktığı uzun bir resimdi, bir tepenin üstüne toplanmış evler vardı; bir köşede bir oğlan çocuğu elinde şehrin bir haritasını tutuyordu; diğer köşede Tejo Nehri’ni temsil eden klasik bir figür vardı; gökyüzünde meleklerin çevrelediği Meryem Ana duruyordu. Bu, Philip’in tüm fikirlerine yabancı manzaraydı, çünkü tam bir gerçekçiliğe tapınan çevrelerde yaşamıştı; yine de burada, naçizane izlerini takip etmek istediği ustaların başardığından daha büyük bir gerçeklik hissediyordu. Athelny’nin, bu tasvir öyle titizlikle yapılmıştır ki Toledolular gelip resme baktıklarında kendi evlerini tanıyabilmişlerdir, dediğini duydu. Ressam ne gördüyse tam olarak onu resmetmişti, ama bunları ruhun gözüyle görmüştü. Bu soluk gri şehrin ürpertici bir yanı vardı. Ne gündüz ne gece olan bir vakitte, soluk bir ışıkta görülen ruhların şehriydi. Yeşil bir tepenin üstüne kurulmuştu, ama bu dünyevi bir yeşillik değildi ve insan icadı makineler ya da motorlarla değil de, duayla ve oruçla, nedamet iç çekişleri ve bedenin çilesiyle saldırıya uğrayan devasa duvarlar ve burçlarla çevrelenmişti. Tanrı’nın bir kalesiydi. Bu gri evler, duvarcıların bilmediği bir taştan yapılmıştı, görünüşlerinde ürkütücü bir şeyler vardı ve bunların içinde ne tür insanların yaşadığını bilemiyordunuz. Sokaklarda yürüyebilir ve bunların hepsinin terk edildiğini, ama yine de boş olmadığını görünce şaşırmazdınız; çünkü görünmez olan ama her deruni duyguda kendini ortaya koyan bir varlığı hissederdiniz. Hayal gücünün ışıktan karanlığa geçen biri gibi tökezlediği, gizemli bir şehirdi; ruh oradan oraya çıplak yürüyor, bilinmez olanı biliyor ve tuhaf bir biçimde, mutlak olana dair, kendinde içkin olsa da tarife gelmeyen bir bilinç taşıyordu. Üstelik şaşırtıcı olmayan biçimde, o mavi gökyüzünde, gözün değil de ruhun itiraf edeceği bir gerçeklikle, tuhaf esintilerin sürüklediği hafif bulutların çığlıklar ya da kayıp ruhların iç çekişi gibi rüzgârda uçuşmasıyla, kırmızı bir elbise ve mavi bir pelerin giymiş Meryem Ana’yı etrafını kanatlı melekler sarmış halde görüyordunuz. Philip, şehir sakinlerinin bu görüntüye hayret duymadan, hürmetle ve minnettarlıkla baktıklarını ve kendi yollarına gittiklerini hissetti.</p>

  <p>Athelny İspanya’nın mistik yazarlarından, Teresa de Avila’dan, San Juan de la Cruz’dan, Fray Diego de León’dan söz etti; bunların hepsinde, Philip’in El Greco’nun resimlerinde hissettiği, görünmeyene karşı o tutku vardı: Cisimsiz olana dokunup, görünmez olanı görme gücüne sahip gibiydiler. Büyük bir ulusun tüm o görkemli kahramanlıklarından ürperti duyan, kendi dönemlerinin İspanyollarıydılar: Hayalleri Amerika’nın zaferleriyle ve Karayip Denizi’nin yeşil adalarıyla dopdoluydu; damarlarında Faslılarla yüzyıllar süren savaşların gücü vardı; dünyanın efendisi oldukları için gururluydular; ayrıca içlerinde engin mesafeleri, sarımsı kahverengi çölleri, Kastilya’nın karlı dağlarını, güneş ışığını ve mavi göğü, Endülüs’ün çiçekli ovalarını hissediyorlardı. Hayat tutkuluydu, büyük ölçüde çeşitlilik sunuyordu ve çok fazla şey sunduğu için, daha fazlasına huzursuz bir özlem duyuyorlardı; insan oldukları için tatminsizdiler; ve bu arzulu yaşam güçlerini, kelimelerle ifade edilemeyenin peşinde şiddetli bir mücadeleye harcıyorlardı. Athelny bir süre kendini eğlendirmek için yaptığı çevirileri okuyabileceği birisini bulmaktan memnundu; güzel, titreşimli sesiyle Fray Luis de León’un <i>en una noche oscura</i><sup><a class="dipnot2" href="../Text/dipnotlar.xhtml#a98" id="k98">[98]</a>&nbsp;</sup>ve <i>noche serena</i><a class="dipnot2" href="../Text/dipnotlar.xhtml#a99" id="k99"><sup>[99]</sup></a>&nbsp;kelimeleriyle başlayan güzel şiiri Ruh ve İsa onun sevgilisidir ilahisinden alıntı yaptı. Bunları çok basitçe çevirmişti, çeviri maharetten yoksun değildi, her halükârda orijinalin kabaca yontulmuş görkemini ortaya koyan kelimeleri bulabilmişti. El Greco’nun resimleri bunlara açıklık getiriyordu, bunlar da o resimleri açıklıyordu.</p>

  <p>Philip, idealizme karşı belli bir kibir geliştirmişti. Hayata karşı hep bir tutkusu olmuştu ve karşılaştığı idealizm ona çoğunlukla ondan korkakça bir çekingenlik duymak olarak görünmüştü. İdealistler kendisini çekerdi, çünkü insan kalabalığının itip kakmasına katlanamazdı; mücadele edecek gücü yoktu ve çevresindekiler onu kendi değerlendirdiği biçimde görmediğinden, kendi kendisini onları küçümseyerek teselli ederdi. Philip’e göre Hayward böyle bir tipti; açık tenli, uyuşuk, artık hayli şişman ve kel, yine de yakışıklılığından geri kalan izlere değer veren ve ihtiyatla, belirsiz bir gelecekte muhteşem şeyler yapmayı tasarlayan biriydi; bunların gerisinde de viski ve sokakların pespaye aşk maceraları vardı. Hayward’ın sunduklarına tepki olarak, Philip olduğu gibi kabul ettiği hayat için yaygara koparıyordu; sefalet, ahlaksızlık, sakatlık onun gücüne gitmiyordu; insanı tüm çıplaklığıyla kabul ettiğini ifade etmişti; alçaklığa, zalimliğe, bencilliğe ya da kösnüllüğe kadir bir örnek karşısına çıktığında ellerini ovuşturuyordu: Bunlar gerçek şeylerdi. Paris’te çirkinliğin ya da güzelliğin değil, sadece hakikatin var olduğunu öğrenmişti: Güzelliği aramak duygusallıktı. Güzelliğin tiranlığından kaçmak için bir manzarada <i>chocolat Menler</i> ilanının resmini yapmamış mıydı?</p>

  <p>Ama burada içine yeni bir şeyler doğuyor gibiydi. Bir süredir tamamen tereddüt göstererek ona yaklaşmaktaydı, ama gerçeğin şimdi farkına varmıştı; bir keşfin eşiğinde olduğunu hissediyordu. Belli belirsiz bir biçimde, hayranlık duyduğu gerçekçilikten daha iyi bir şeyler olduğunu düşünüyordu; ama bu kesinlikle, acizlikle dolu hayattan sıyrılan ruhsuz idealizm değildi; fazlasıyla güçlüydü; erkeksiydi; hayatı tüm canlılığıyla, çirkinliği ve güzelliğiyle, sefaleti ve hamasetiyle kabul ediyordu; bu hâlâ realizmdi ama daha yüksek bir mertebeye taşınmış bir realizmdi, onda gerçekler daha canlı bir ışıkta görülebilecek şekilde dönüşmüştü. Her şeyi, Kastilya’nın ölü asilzadelerinin ciddi gözleriyle daha derinlemesine görüyor gibiydi; azizlerin başta yabani ve biçimsiz görünen hareketleri de belli ki gizemli bir anlam taşıyordu. Ama bu anlamın ne olduğunu söyleyemiyordu. Alması çok önemli olan bir mesajdı sanki, ama bu ona bilmediği bir dilde veriliyordu ve Philip onu anlayamıyordu. Hep hayatın anlamını aramıştı ve burada kendisine bir anlam sunuluyor gibiydi; ama gizli ve belirsizdi. Çok derin bir sıkıntı duydu. Karanlık, fırtınalı bir gecede çakan şimşekle bir dağ sırası görmüşsünüz gibi, hakikate benzeyen bir şey gördü. İnsanın yaşamını şansa bırakmaması gerektiğini anlıyor gibiydi, ama iradesi çok güçlüydü; otokontrolün tutkuya teslim olmak kadar şiddetli ve etkin olabileceğini anlamıştı sanki; içedönük bir yaşam da, krallıkları fetheden ve bilinmeyen toprakları keşfeden birinin yaşamı kadar çeşitlilik sunabilir, değişken ve tecrübeyle zenginleşmiş olabilirdi.</p>
</body>
</html>