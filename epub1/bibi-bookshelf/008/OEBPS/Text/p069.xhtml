<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>69</h2>

  <p>Bir öğleden sonra, her zamanki gibi Norah’ya çaya gitmeden önce yıkanıp kendine çekidüzen vermek için pansiyona döndüğünde, anahtarıyla içeri girmek isterken, ev sahibi ona kapıyı açtı.</p>

  <p>“Sizi görmek için bekleyen bir hanım var,” dedi.</p>

  <p>“Beni mi?” dedi Philip hayretle.</p>

  <p>Çok şaşırmıştı. Sadece Norah olabilirdi ve onu buraya neyin getirdiği konusunda hiçbir fikri yoktu.</p>

  <p>“İçeri almamam gerekirdi ama üç kez gidip geldi, sizi bulamadığı için o kadar üzgün görünüyordu ki bekleyebileceğini söyledim.”</p>

  <p>Açıklama yapan ev sahibesini kenara itip geçti ve odasına daldı. Kalbi sıkıştı. Bu Mildred’dı. Oturuyordu ama o içeri girince hemen ayağa kalktı. Ne ona doğru yürüdü ne de konuştu. Philip o kadar şaşırmıştı ki ağzından çıkanı kulağı duymadı.</p>

  <p>“Ne halt etmeye geldin buraya?” diye sordu.</p>

  <p>Mildred cevap vermedi ama ağlamaya başladı. Elleriyle gözlerini kapatmadı, onları vücudunun iki yanında sarkar halde bıraktı. İş başvurusu yapmaya gelmiş bir hizmetçi gibi görünüyordu. Halinde korkunç bir zavallılık vardı. Philip ne hissedeceğini bilemedi. Aniden arkasını dönüp odadan kaçmak için büyük bir istek duydu.</p>

  <p>“Seni bir daha göreceğimi sanmıyordum,” dedi sonunda.</p>

  <p>“Keşke ölseydim,” diye inledi Mildred.</p>

  <p>Philip onu olduğu yerde dikilmeye bıraktı. O anda sadece metanetini korumayı düşünüyordu. Dizleri titriyordu. Kıza baktı, umutsuzca homurdandı.</p>

  <p>“Ne oldu?” dedi.</p>

  <p>“Beni terk etti - Emil.”</p>

  <p>Philip’in kalbi hop etti. O anda Mildred’ı eskisi gibi tutkuyla sevdiğini anladı. Onu sevmekten hiç vazgeçmemişti. Gururu kırılmış ve direnci kalmamış halde karşısında duruyordu. Onu kollarına almak, gözyaşlarının lekelediği yanaklarını öpücüklere boğmak istedi. Ah, bu ayrılık ne uzun sürmüştü! Nasıl katlanabildiğini hiç bilmiyordu.</p>

  <p>“Otursan iyi edersin. Dur da sana içecek bir şey vereyim.”</p>

  <p>Sandalyeyi ateşin yakınına çekti, Mildred oturdu. Philip ona viski soda karışımı hazırladı, hâlâ ağlayan kız bunu içti. Büyük, kederli gözleriyle ona baktı. Altlarında büyük siyah çizgiler vardı. Onu son gördüğü zamandan daha zayıf, daha beyazdı.</p>

  <p>“Keşke teklif ettiğinde seninle evlenseydim,” dedi.</p>

  <p>Philip bu sözün neden yüreğini kabarttığını bilemedi. Kendisini zorlamasına karşın onunla mesafesini koruyamıyordu. Elini omzuna koydu.</p>

  <p>“Sıkıntıda olmana çok üzüldüm.”</p>

  <p>Mildred başını onun göğsüne yaslayıp isterik bir ağlama koyuverdi. Araya giren şapkasını çıkardı. Onun böyle ağlayabileceğin! Philip asla hayal etmemişti. Onu tekrar tekrar öptü. Bu kızı biraz rahatlatmış gibiydi.</p>

  <p>“Bana hep çok iyi davrandın Philip,” dedi. “Bu yüzden, sana gelebileceğimi biliyordum.”</p>

  <p>“Bana neler olduğunu anlat.”</p>

  <p>“Ah, yapamam yapamam,” diye bağırdı kız, kendini ondan ayırıp.</p>

  <p>Philip dizlerinin üstünde onun yanına çöktü ve yanağını onunkine dayadı.</p>

  <p>“Bana her şeyi anlatabileceğini bilmiyor musun? Ben seni asla hiçbir şey için suçlamam.”</p>

  <p>Mildred ona hikâyeyi yavaş yavaş anlattı ve ara sıra o kadar çok ağladı ki Philip söylediklerini zar zor anlayabildi.</p>

  <p>“Geçen hafta pazartesi Birmingham’a gitti ve perşembe günü döneceğine söz verdi, ama dönmedi; cuma da dönmeyince yazıp sorunun ne olduğunu sordum, ama mektuba hiçbir cevap vermedi. Ben de eğer ondan cevap alamazsam Birmingham’a gideceğimi yazdım, bu sabah onun üstünde hiçbir hakkım olmadığını söyleyen bir avukatın mektubunu aldım, onu rahatsız edecek olursam kanunun korumasına başvuracakmış.”</p>

  <p>“Ama bu çok saçma,” diye bağırdı Philip. “Bir adam karısına böyle muamele edemez. Kavga mı etmiştiniz?”</p>

  <p>“Ah, evet, pazar günü kavga ettik ve benden bıktığını söyledi, ama bunu daha önce de söylemiş ve hiç sorunsuz dönmüştü. Ciddi olduğunu düşünmedim. Ona yolda bir bebek olduğunu söylediğim için korktu. Bunu ondan olabildiğince gizledim. Ama sonra söylemem gerekti. Bunun benim hatam olduğunu söyledi, yapmamam gerektiğini bilmeliymişim. Bana söylediği şeyleri bir duysaydın! Çok kısa zamanda onun bir centilmen olmadığını anladım. Beni tek kuruşsuz ortada bıraktı. Kirayı ödememiş, benim de ödeyecek param yoktu, eve bakan kadın söyledi bunları bana - onun söylediği gibi bir hırsız da olabilirim pekâlâ.”</p>

  <p>“Bir daire tutacağınızı sanıyordum.”</p>

  <p>“Bana böyle demişti, ama Highbury’de eşyalı bir oda tuttuk sadece. O kadar cimriydi işte. Benim müsrif olduğumu söyledi; bana müsriflik yapacak hiçbir şey vermedi ki.”</p>

  <p>Önemli olanla ıvır zıvır olanı birbirine karıştırma konusunda olağanüstü bir becerisi vardı. Philip’in kafası karıştı. Tüm bunlar akıl alacak gibi değildi.</p>

  <p>“Hiçbir erkek bu kadar rezil olamaz.”</p>

  <p>“Onu tanımıyorsun. Gelip bana dizlerinin üstünde yalvarsa da artık dönmem ona. Onu düşündüğüm için tam bir aptalım. Bana kazandığını söylediği kadar para kazanmıyordu. Yalanlar söyledi bana!”</p>

  <p>Philip birkaç dakika düşündü. Kızın üzüntüsünden o kadar derinden etkilenmişti ki kendisini düşünemiyordu.</p>

  <p>“Benim Birmingham’a gitmemi ister misin? Onu görüp işleri düzeltmeye çalışabilirim.”</p>

  <p>“Ah, buna hiç ihtimal yok. Artık hiç dönmeyecek, onu tanıyorum.”</p>

  <p>“Ama sana bakmak zorunda. Bundan kurtulamaz. Bu işler hakkında benim hiçbir bilgim yok, gidip bir avukat bulsan iyi edersin.”</p>

  <p>“Nasıl? Hiç param yok.”</p>

  <p>“Bunu ben öderim. Kendi avukatıma bir mektup yazacağım, babamın vasiyetini uygulayan beyefendi. Şimdi beraber gitmemizi ister misin? Hâlâ bürosundadır herhalde.”</p>

  <p>“Hayır, onun için bir mektup ver bana. Yalnız giderim.”</p>

  <p>Mildred artık biraz daha sakindi. Philip oturup notu yazdı. Ardından kızın hiç parasının olmadığını hatırladı. Neyse ki önceki gün bir çek bozdurmuştu ve ona beş sterlin verebilirdi.</p>

  <p>“Bana karşı çok iyisin Philip,” dedi kız.</p>

  <p>“Senin için bir şeyler yapabildiğime çok mutluyum.”</p>

  <p>“Benden hâlâ hoşlanıyor musun?”</p>

  <p>“Hep olduğu gibi.”</p>

  <p>Dudaklarını uzattı ve Philip onu öptü. Bu eylemde, Philip’in onda daha önce hiç görmediği bir teslimiyet vardı. Çektiği tüm ıstıraba değerdi.</p>

  <p>Mildred çıkıp gidince, Philip onun iki saattir burada olduğunu fark etti. Olağanüstü mutluydu.</p>

  <p>“Zavallıcık, zavallıcık,” diye söylendi kendi kendine, kalbi daha önce hissettiğinden daha büyük bir aşkla tutuşuyordu.</p>

  <p>Saat sekizde bir telgraf gelene dek Norah’yı hiç düşünmedi. Daha açmadan telgrafın ondan olduğunu biliyordu.</p>

  <p>Bir sorun mu var? Norah.</p>

  <p>Ne yapması ya da ne cevap vermesi gerektiğini bilmiyordu. Figüranlık yaptığı piyes bittikten sonra onu alabilir ve ara sıra yaptığı gibi onunla eve kadar yürüyebilirdi, ama ruhu o akşam onu görme fikrine tümüyle isyan etti. Ona yazmayı düşündü ama her zamanki gibi <i>en sevdiğim Norah</i> diye hitap etmeye eli varmadı. Telgraf göndermeye karar verdi.</p>

  <p>Özür dilerim. Çıkamadım. Philip.</p>

  <p>Norah’yı gözünde canlandırdı. Çıkık elmacıkkemikleri ve cırtlak bir rengi olan küçük çirkin surattan azıcık tiksindi. Onun cildinde, Philip’in tüylerini diken diken eden bir kabalık vardı. Telgrafını kendisinden gelecek bir hareketin izlemesi gerektiğini düşündü, ama her halükârda bunu erteledi.</p>

  <p>Ertesi gün tekrar telgraf çekti.</p>

  <p>Üzgünüm, gelemiyorum. Yazacağım.</p>

  <p>Mildred öğleden sonra dörtte gelmeyi teklif etmiş, o da bu saatin uygun olmadığını söyleyememişti. O, her şeyden önce geliyordu. Philip sabırla onu bekledi. Camdan gelişini izledi ve ön kapıyı kendisi açtı.</p>

  <p>“Eee? Nixon’la görüştün mü?”</p>

  <p>“Evet,” diye cevapladı kız. “Hiçbir işe yaramayacağını söyledi. Yapılacak hiçbir şey yok. Buna katlanmak zorundayım.”</p>

  <p>“Ama bu imkânsız,” diye bağırdı Philip.</p>

  <p>Mildred çok yorgun bir halde oturdu.</p>

  <p>“Neden olduğunu söyledi mi?” diye sordu.</p>

  <p>Kız ona buruş buruş olmuş bir mektup verdi.</p>

  <p>“Mektubun burada Philip. Hiç götürmedim. Dün sana söyleyemedim, gerçekten söyleyemedim. Emil benimle evlenmedi. Evlenemezdi. Zaten bir karısı ve üç çocuğu var.”</p>

  <p>Philip aniden bir kıskançlık ve öfke sancısı hissetti. Neredeyse kaldırabileceğinden fazlaydı bu.</p>

  <p>“Bu yüzden teyzemin yanına dönemedim. Senden başka gidebileceğim kimsem yok.”</p>

  <p>“Onunla kaçmanın nedeni neydi?” diye sordu Philip, kontrol altında tutmak için mücadele ettiği alçak bir sesle.</p>

  <p>“Bilmiyorum. Başlangıçta evli bir adam olduğunu bilmiyordum, bana anlattığında ağzıma geleni söyledim. Ardından onu aylarca görmedim, tekrar kafeye gelip de teklif edince bana neler olduğunu bilmiyorum. Mâni olamayacağım bir şeydi sanki. Onunla gitmem gerekiyordu.”</p>

  <p>“Ona âşık mıydın?”</p>

  <p>“Bilmiyorum. Anlattığı şeylere gülmeden edemiyordum. Ayrıca onda bir şey vardı -hiç pişman olmayacağımı söyledi, bana haftada yedi sterlin vermeye yemin etti- kendisinin on beş kazandığını söyledi, ama hepsi yalandı, o kadar kazanmıyordu. Her sabah kafeye gitmekten de çok bıkmıştım, teyzemle de pek anlaşamıyordum; bana akrabadan çok hizmetçiymişim gibi davranmak istiyordu, bana kendi odamı toplamak zorunda olduğumu söyledi ve eğer yapmazsam, benim için bunu kimse yapmayacakmış. Ah, keşke böyle yapmasaydım. Ama kafeye gelip de teklif edince buna mâni olamayacağımı hissettim.”</p>

  <p>Philip onun yanından uzaklaştı. Masaya oturup yüzünü ellerine gömdü. Kendini fena halde aşağılanmış hissediyordu.</p>

  <p>“Bana kızmadın, değil mi Philip?” diye sordu yürek parçalayan bir sesle.</p>

  <p>“Hayır,” diye cevapladı Philip; kafasını kaldırmıştı ama ona bakmıyordu, “sadece fena halde yaralandım.”</p>

  <p>“Neden?”</p>

  <p>“Sana ne kadar âşık olduğumu biliyordun. Bana değer vermen için elimden gelen her şeyi yaptım. Sende bir insanı sevme yetisinin olmadığını sanıyordum. O aşağılık adam için her şeyden vazgeçmeye razı olduğunu bilmek çok korkunç. Onda ne buldun merak ediyorum.”</p>

  <p>“Çok ama çok özür dilerim, Philip. Daha sonra fena halde pişman oldum, yemin ederim.”</p>

  <p>Philip, Emil Miller’ı, onun macun gibi, sağlıksız görüntüsünü, mavi sinsi bakışlarını ve üstünün başının avam şıklığını düşündü; hep parlak kırmızı örgü yelekler giyerdi. Philip iç çekti. Kız kalkıp onun yanına gitti. Kolunu onun boynuna doladı.</p>

  <p>“Bana evlenme teklif ettiğini asla unutmayacağım, Philip.”</p>

  <p>Philip onun elini tuttu, kafasını kaldırıp ona baktı. Mildred eğilip onu öptü.</p>

  <p>“Philip, beni hâlâ istiyorsan, artık istediğin her şeyi yaparım. Senin kelimenin tam anlamıyla bir centilmen olduğunu biliyorum.”</p>

  <p>Philip donakaldı. Mildred’ın sözleri biraz midesini bulandırmıştı.</p>

  <p>“Çok naziksin, ama yapamam.”</p>

  <p>“Artık beni önemsemiyor musun?”</p>

  <p>“Evet, seni tüm kalbimle seviyorum.”</p>

  <p>“O zaman neden hâlâ şansımız varken güzel zaman geçirmiyoruz? Artık hiçbir şeyin önemi yok biliyorsun.”</p>

  <p>Philip kendisini ondan uzaklaştırdı.</p>

  <p>“Anlamıyorsun. İlk gördüğüm andan beri sana delicesine âşığım, ama artık - o adam. Maalesef her şey hâlâ gözümün önünde capcanlı. Bunun düşüncesi tam anlamıyla midemi bulandırıyor.”</p>

  <p>“Çok tuhafsın,” dedi Mildred.</p>

  <p>Philip tekrar onun elini tutup gülümsedi.</p>

  <p>“Minnettar olmadığımı düşünmemelisin. Sana ne kadar teşekkür etsem az, ama görüyorsun ya, artık daha güçlüyüm sadece.”</p>

  <p>“Sen iyi bir dostsun, Philip.”</p>

  <p>Sohbeti sürdürdüler ve kısa süre sonra, eski günlerin o aşina arkadaşlığına geri döndüler. Saat geç oldu. Philip birlikte akşam yemeği yemeyi ve ardından bir müzikale gitmeyi önerdi. Mildred biraz nazlandı, çünkü durumuna uygun biçimde davranması gerektiğini düşünüyor, içten içe, şu sıkıntılı haliyle bir eğlence mekânına gitmesinin yakışmayacağını hissediyordu. Sonunda Philip ondan sadece kendisini mutlu etmek için gelmesini rica etti, kız da bunu bir tür fedakârlık olarak görüp kabul etti. Philip’i çok mutlu eden yeni bir düşüncelilik takınmıştı. Mildred eskiden sık sık gittikleri, Soho’daki küçük restorana gitmeyi istedi; bu önerisi mutlu hatıraları anımsattığından Philip ona minnettar oldu. Akşam yemeği sırasında, kızın neşesi daha da arttı. Köşedeki bardan gelen Burgundy içini ısıttı ve kederli ifadesini koruması gerektiği aklından çıktı. Philip onunla gelecekten konuşmanın güvenli olacağını düşündü.</p>

  <p>“Meteliğin yoktur diye tahmin ediyorum, öyle mi?” diye sordu bir fırsatını bulunca.</p>

  <p>“Sadece senin dün verdiğin vardı, onun da üç sterlinini ev sahibine verdim.”</p>

  <p>“Öyleyse sana bir onluk daha vereyim de bir süre idare et. Gidip avukatımı göreceğim ve onun aracılığıyla Miller’a bir mektup göndereceğim. Onun bir şeyler ödemesini sağlayabiliriz eminim. Eğer ondan bir yüz sterlin koparabilirsek, bebek doğana dek masrafların karşılanmış olur.”</p>

  <p>“Ondan bir kuruş dahi almam. Açlıktan ölmeyi tercih ederim.”</p>

  <p>“Ama seni böyle yüzüstü bırakması canavarlık.”</p>

  <p>“Düşünmem gereken bir onurum var.”</p>

  <p>Bu Philip için biraz tuhaf bir durumdu. Diplomasını alana dek kendi parasıyla çok ekonomik davranarak idare etmesi gerekiyordu ve ya kendi evinde ya da başka bir hastanede doktorluk yaparak geçirmeye niyetlendiği bir yıl için de onu idare edecek parayı tasarruf etmeliydi. Ama Mildred ona Emil’in cimriliklerine dair birkaç hikâye anlattı ve Philip, kendisini de cömertlikten nasibini almamış biri olmakla suçlar diye itiraz etmekten çekindi.</p>

  <p>“Ondan tek bir kuruş bile almam. Aç biilaç kalırım daha iyi. Önceden olsa bir iş bulup çalışırdım, ama şimdi içinde bulunduğum durumda bu hiç iyi olmaz. İnsanın sağlığını düşünmesi gerek.”</p>

  <p>“Şimdiyi dert etmemelisin,” dedi Philip. “Tekrar çalışabilir hale gelene dek istediğin her şeyi ben halledeceğim.”</p>

  <p>“Sana güvenebileceğimi biliyordum. Emil’e gidecek kimsemin olmadığını düşünmemesi gerektiğini söyledim. Ona, senin kelimenin tam anlamıyla bir centilmen olduğunu söyledim.”</p>

  <p>Philip yavaş yavaş ayrılığın nasıl gerçekleştiğini öğrendi. Görünüşe göre, adamın karısı onun Londra’ya yaptığı düzenli ziyaretler sırasında bu maceraya atıldığını öğrenmiş ve işvereni olan şirketin müdürüne çıkmıştı. Onu boşanmakla tehdit etmiş ve şirket de eğer karısından boşanırsa adamı kovacağını bildirmişti. Adam çocuklarına çok düşkündü ve onlardan ayrı kalma düşüncesine katlanamıyordu. Karısıyla metresi arasında bir seçim yapması gerektiğinde, karısını seçmişti. Bu gönül meselesini daha da karmaşık hale getirecek bir çocuk istemiyordu; Mildred bebeği daha fazla gizleyemeyip ona gerçeği söyleyince adam paniğe kapılmıştı. Bir kavga çıkarıp onu hemen terk etmişti.</p>

  <p>“Ne zaman doğum yapacaksın?” diye sordu Philip.</p>

  <p>“Mart başında.”</p>

  <p>“Üç ay.”</p>

  <p>Plan yapmak şarttı. Mildred, Highbury’deki pansiyonda kalmayacağını söyledi, Philip de onun kendisine yakın olmasının daha doğru olacağını düşündü. Ertesi gün yeni bir yer aramaya söz verdi. Mildred, Vauxhall Bridge Road’un uygun bir semt olacağı önerisinde bulundu.</p>

  <p>“Sonrası için de yakın olur,” dedi.</p>

  <p>“Ne demek istiyorsun?”</p>

  <p>“Eh, orada en fazla iki ay falan kalabilirim, ardından bir eve çıkmam gerekir. Üst düzeyden insanların yaşadığı, çok saygın bir yer biliyorum, üstelik haftada sadece dört gineni alıyorlar, hiçbir ekstrası da yok. Elbette doktor ekstra, ama hepsi bu. Bir arkadaşım oraya gitti, orayı işleten hanım da gerçek bir hanımefendi. Yani subay kocamın Elindistan’da bulunduğunu, sağlığım için daha uygun olduğundan bebeğim için Londra’ya geldiğimi söyleyebilirim.”</p>

  <p>Onun böyle konuştuğunu duymak, Philip’e olağandışı bir şey gibi geldi. Narin hatları ve solgun yüzüyle, sakin ve mahcup görünüyordu. Kızın içini yakıp kavuran tutkuları düşününce, hiç beklenmedik biçimde, içini sıkıntı bastı. Nabzı hızla atıyordu.</p>
</body>
</html>