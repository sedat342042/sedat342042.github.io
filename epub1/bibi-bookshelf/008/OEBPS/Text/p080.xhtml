<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>80</h2>

  <p>Sonraki üç ay boyunca, Philip ona yeni olan konulara çalıştı. Yaklaşık iki yıl önce Tıp Okulu’na giren yoğun kalabalık seyrelmişti: Sınavları umduklarından daha zor bulan bazıları hastaneden ayrılmış, bazıları Londra’daki hayatın masraflarını kestiremeyen ebeveynleri tarafından okuldan alınmış ve bazıları da başka mesleklerin peşine düşmüştü. Philip’in tanıdığı gençlerden biri, para kazanmak için marifetli bir plan geliştirmişti; indirimli satışlardan ürünler alıp onları rehine bırakıyordu ama şu sıralar rehine bırakılmış malları krediyle almayı daha kârlı buluyordu; birisi onun adının adli kovuşturmalarda yer aldığını gösterince hastanede küçük bir heyecan dalgası oluşmuştu. Hakkında tutuklama kararı çıkmıştı, yorgun bir babanın payına da teminat düşmüş ve genç adam denizaşırı yerlere Beyaz Adamın Yükü<a class="dipnot2" href="../Text/dipnotlar.xhtml#a93" id="k93"><sup>[93]</sup></a>&nbsp;görevini yerine getirmeye gitmişti. Başka birinin, daha önce şehirde hiç bulunmamış bir adamın hayali, müzikhollerin ve barların göz alıcı ışıltısına düşmüştü; vaktini binicilerin, tüyocuların ve terbiyecilerin arasında geçirmişti ve artık bir ganyan bayisinin kâtipliğini yapıyordu. Philip onu bir kez Piccadilly Circus’a yakın bir barda, belden kemerli bir palto giyip geniş, düz kenarlı kahverengi bir şapka takmış halde görmüştü. Adı çıkmış komedyenlerin taklidini yaparak Tıp Okulu’nun sigara dumanlı konserlerinde başarı yakalamış olan, şarkı söyleyip taklit yapabilen bir üçüncüsü, bir müzikal komedinin korosunda yer alabilmek için hastaneden ayrılmıştı. Bir başkası, -ve bu kişi, derinlikli hiçbir şey hissedemeyeceği izlenimi uyandıran görgüsüz tavırları ve nidalı konuşmasıyla Philip’in ilgisini çekiyordu- kendini Londra’nın binaları arasına sıkışmış hissetmişti. Kapalı mekanlardan gittikçe yorulmuş ve ruhu, bir avuca sıkışmış bir serçe gibi korkulu küçük nefes kesilmeleri, kalbin hızlı çarpıntılarıyla çırpınmaya başlamıştı: Çocukluğunu geçirdiği yerlerdeki gibi engin gökyüzüne ve açık, ıssız alanlara hasret çekiyordu; ve bir gün kimseye tek söz etmeden iki dersin arasında yürüyüp gitti; arkadaşlarının duyduğu bir sonraki şey tıptan vazgeçtiği ve bir çiftlikte çalıştığı oldu.</p>

  <p>Philip artık tıp ve cerrahi derslerine giriyordu. Haftanın belli sabahlarında, ayakta tedavi gören hastalara bandaj sarma işi yapıyordu, biraz para kazanmaktan memnundu; oskültasyon yapmayı ve stetoskop kullanmayı öğrenmişti. Tarifine göre ilaç hazırlamayı öğrendi. Temmuzda <i>Materia Medica</i><a class="dipnot2" href="../Text/dipnotlar.xhtml#a94" id="k94"><sup>[94]</sup></a>&nbsp;sınavına girecekti ve çeşitli ilaçlarla oynamak, karışımları kaynatmak, hapları yuvarlamak ve merhemleri yapmak ona eğlenceli geliyordu. İnsana dair bir bilgi alabileceği her şeyi hırsla havada kapıyordu.</p>

  <p>Griffiths’i bir kez uzaktan gördü, ama onu yok sayma sıkıntısına girmemek için uzak durdu. Philip, Griffiths’le yaşadığı kavgadan haberdar olduklarını anlayıp bunun nedenini bildiklerini tahmin edince, artık bazıları kendisinin de arkadaşı olan Griffiths’in arkadaşlarına belli bir dikkatle yaklaşır oldu. Bunlardan biri çok uyuz bir havası ve küçük bir kafası olan, çok uzun boylu, Ramsden adında bir gençti; Griffiths’in en sadık hayranlarından biri olan, onun kravatlarını, botlarını, konuşma biçimini ve el kol hareketini taklit eden Ramsden, Griffiths’in Philip’e mektubuna cevap vermediği için çok kırgın olduğunu söyledi. Onunla barışmak istiyordu.</p>

  <p>“Bana bu mesajı iletmeni kendisi mi istedi?” diye sordu Philip.</p>

  <p>“Ah, hayır, bunu tamamen kendim söylüyorum,” dedi Ramsden. “Yaptığı şeyden ötürü çok üzgün ve senin ona hep mükemmel bir dost olduğunu söylüyor. Arayı düzeltmekten çok memnun olacağını biliyorum. Seninle karşılaşmaktan korktuğu için hastaneye gelmiyor, onu görmezden geleceğini düşünüyor.”</p>

  <p>“Öyle yaparım.”</p>

  <p>“Bu onu çok perişan eder, biliyorsun.”</p>

  <p>“Onun hissedeceği saçma sapan rahatsızlığa büyük bir sebatla katlanabilirim,” dedi Philip.</p>

  <p>“Seninle arasını düzeltmek için her şeyi yapacak.”</p>

  <p>“Ne çocukça, ne çılgınca! Neden umurunda olsun ki? Ben gayet önemsiz biriyim, benim arkadaşlığım olmadan da gayet iyi idare edebilir. Onunla artık ilgilenmiyorum.”</p>

  <p>Ramsden, Philip’in sert ve katı olduğunu düşündü. Şaşkın bir ifadeyle ona bakarak bir iki dakika duraksadı.</p>

  <p>“Harry, keşke o kadınla hiçbir ilişkisi olmasaydı diye diliyor Tanrı’dan.”</p>

  <p>“Öyle mi diliyor?” diye sordu Philip.</p>

  <p>Onu tatmin eden bir kayıtsızlıkla konuşuyordu. Kalbinin nasıl delicesine çarptığını kimse tahmin edemezdi. Sabırsızlıkla Ramsden’ın devam etmesini bekledi.</p>

  <p>“Şimdiye dek bu olayı atlatmışsındır herhalde, değil mi?”</p>

  <p>“Ben mi?” dedi Philip. “Hayli.”</p>

  <p>Yavaş yavaş Mildred’ın Griffiths’le olan ilişkisinin tarihçesini keşfetmeye başladı. Dudaklarında bir gülümsemeyle, karşısında konuşan kıt zekâlıyı hayli kandıran bir sükûnet havası takınarak dinledi. Mildred’ın Oxford’da Griffiths’le geçirdiği hafta sonu, bu ani tutkusunu söndürmekten ziyade hayli ateşlemişti; Griffiths eve dönünce, ondan beklenmeyecek bir duygusallıkla Oxford’da birkaç gün yalnız kalmaya karar vermişti, çünkü orada çok mutlu olmuştu. Hiçbir şeyin onu Philip’e dönmeye ikna edemeyeceğini düşünüyordu. Griffiths ona isyan etti. Mildred’la sayfiyede geçirdiği iki günü bir şekilde usandırıcı bulduğundan, yaktığı ateşten hayrete düşmüştü; bu eğlenceli serüveni bezdirici bir ilişkiye döndürmeye hiç niyeti yoktu. Mildred ondan mektup sözü almıştı ve dürüst, edepli bir adam olarak, doğal nezaketi ve kendisini herkese sevdirme arzusuyla, eve varınca ona uzun, cana yakın bir mektup yazmıştı. Mildred buna sayfalar dolusu tutkuyla, yazmaya yeteneği olmadığı için de beceriksiz, kötü yazılmış ve bayağı bir mektupla karşılık vermişti; mektup Griffiths’i sıkmıştı, ertesi gün bir başkası ve sonraki gün de bir üçüncüsü gelince kadının aşkını onur verici değil de, ürkütücü bulmaya başlamıştı. Mektuba cevap vermemişti ve Mildred onu telgraflara boğarak hasta olup olmadığını, mektuplarını alıp almadığını sorup durmuştu; bu sessizliğinin onu korkunç derecede endişelendirdiğini söylemişti. Griffiths kendisini yazmaya zorlamış ama cevabını olabildiğince kırıcı olmadan, rahat bir havada kaleme almaya çalışmıştı: Eski kafalı annesi için bir telgraf hâlâ kalp çarpıntısına yol açan bir olaydı ve bunları ona açıklamak çok zor olduğundan, telgraf çekmemesi için ona yalvarmıştı. Buna karşılık Mildred postayla bir mektup gönderip onu mutlaka görmesi gerektiğini söylemiş, gelip Griffiths’in babasının çalıştığı köyden altı buçuk kilometre uzaktaki pazar kasabasında kalmak için eşyaları rehine verme (Philip’in ona evlilik hediyesi olarak verdiği valiz duruyordu ve bundan sekiz sterlin alabilirdi) niyetini bildirmişti. Bu Griffiths’i korkutmuştu; o zaman da kendisi, böyle bir şey yapmaması gerektiğini söylemek için telgraf göndermişti. Londra’ya geldiği an ona bunu bildireceğine söz vermiş ve bunu yaptığında da kadının çoktan onun çalışmaya başlayacağı hastaneye gidip onu sorduğunu öğrenmişti. Bu hiç hoşuna gitmemiş ve onu görünce Mildred’a, hiçbir bahaneyle oraya gelmemesi gerektiğini söylemişti; şimdiyse, üç haftalık bir ortadan kayboluştan sonra, kadının onu son derece sıktığını anlamıştı; ne diye onunla ilgilenmiş olduğunu merak ediyordu ve en kısa zamanda ondan ayrılmaya karar vermişti. Kavgalardan nefret eden, acı çektirmeyi de hiç sevmeyen biriydi, ama aynı zamanda yapacak başka işleri vardı ve Mildred’ın canını sıkmasına izin vermemek konusunda da son derece kararlıydı. Onunla buluştuğunda hoş, neşeli, eğlenceli, çekici biriydi; onu son gördüğü zamandan sonraki boşluklar için inandırıcı bahaneler icat ediyordu; ama ondan uzak durmak için elinden geleni de yapıyordu. Kadın onu buluşmaya zorladığında, son dakikada kendisini bundan kurtaracak telgraflar gönderiyordu; ev sahibesine (işinin ilk üç ayında pansiyonda kalmıştı) Mildred geldiğinde dışarıda olduğunu söylemesi talimatında bulunmuştu. Kadın sokakta onun yolunu kesiyor, birkaç saattir kendisinin hastaneden çıkışını beklediğini bildiğinden, ona birkaç hoş, dostane söz ediyor ve bir iş görüşmesi olduğunu bahane edip yanından hızla uzaklaşıyordu. Hastaneden görünmeden çıkma konusunda hayli beceri kazanmıştı. Bir defasında, gece yarısı pansiyonuna döndüğünde, demir çitlerin orada bir kadının dikildiğini görmüş, onun kim olduğundan şüphelenince de Ramsden’ın pansiyonuna gidip ona bir yatak hazırlaması için yalvarmıştı. Ertesi gün ev sahibesi ona, Mildred’ın saatlerce kapı eşiğine oturup ağladığını ve ona, eğer gitmezse polis çağıracağını söylemek zorunda kaldığını anlatmıştı.</p>

  <p>“Diyeceğim o ki arkadaşım,” dedi Ramsden, “bundan kurtulduğun için acayip şanslısın. Harry, böyle bela bir karın ağrısı olabileceğinden yarım saniye şüphelenmiş olsa onunla bir alaka kurmaktansa lanetlenmeyi tercih ederdi.”</p>

  <p>Philip, gecenin uzun saatleri boyunca o kapı eşiğinde otururken düşündü onu. Kafasını kaldırıp onu kovan ev sahibesine bakan solgun yüzünü gördü.</p>

  <p>“Şimdi ne yapıyor acaba?”</p>

  <p>“Ah, Tanrı’ya şükür bir yerlerde bir iş bulmuş. Bu onu tüm gün meşgul ediyor.”</p>

  <p>Yaz döneminin sonundan hemen önce duyduğu son şey, Griffiths’in kibarlığının daimi zulmün yaşattığı bıkkınlığa nihayet yenilip pes ettiği oldu. Mildred’a kafasının ütülenmesinden bezdiğini, çekip gitmesini ve kendisini bir daha rahatsız etmemesini söylemişti.</p>

  <p>“Yapabileceği tek şey buydu,” dedi Ramsden. “Biraz fazla sıkmaya başlamıştı.”</p>

  <p>“Her şey bitti mi yani?” diye sordu Philip.</p>

  <p>“Ah, on gündür görmedi o kadını. Bilirsin, insanlarla ilişkisini kesmede üstüne yoktur. Bu herhalde onun kırması gereken en çetin cevizdi, ama bunu da pek güzel hallediverdi.”</p>

  <p>Daha sonra Philip, Mildred hakkında hiçbir şey işitmedi. Londra nüfusunun isimsiz devasa kalabalığının içinde yok oluvermişti.</p>
</body>
</html>