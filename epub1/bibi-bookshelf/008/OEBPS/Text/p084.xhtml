<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>84</h2>

  <p>Yeni yılda Philip, ayakta bakılan cerrahi hastaları bölümünde pansumancı oldu. Bu iş de önceki yaptığıyla hemen hemen aynı özelliği taşıyordu, ama cerrahinin ilaçlardan çok daha üstün olduğu çok daha dolaysız bir işti; hastaların büyük bir kısmı, miskin bir halkın aşırı ahlaklılığı yüzünden hızla yayılan iki hastalığın birinden mustaripti. Philip’in pansumanlarını yaptığı asistan cerrahın adı Jacobs’tı. Kısa boylu, şişman bir adamdı, şen şakraktı, keldi ve sesi gürdü; Doğu Londra aksanıyla konuşurdu ve öğrenciler onu genellikle “sunturlu görgüsüz” diye tarif ederdi; ama hem bir cerrah hem de bir öğretmen olarak zekâsı bazılarının bunu hoş görmesini sağlamıştı. Ayrıca tarafsızca hem hastalara hem de öğrencilere uyguladığı hatırı sayılır bir alaycılığı vardı. Pansumancılarını aptal durumuna düşürmekten büyük zevk alıyordu. Cahil, endişeli olduklarından ve kendilerinin dengiymiş gibi ona cevap veremediklerinden, bu pek de zor olmuyordu. Öğleden sonralarını, öğrencilerin gülümseyerek katlanmak zorunda kaldıkları acı gerçekleri sayıp dökerek geçiriyordu. Bir gün, yumru ayaklı bir çocuğun dosyası geldi. Ebeveynleri bu konuda yapılabilecek bir şey olup olmadığını bilmek istiyorlardı. Bay Jacobs, Philip’e döndü.</p>

  <p>“Bu hastayla sen ilgilensen daha iyi olur Carey. Bu senin bildiğin bir konu ne de olsa.”</p>

  <p>Philip kızardı, cerrahın bariz biçimde nüktedan bir imayla konuşması kızarıklığını artırdı ve gözü korkutulmuş pansumancılar yaltaklanarak güldü. Aslında bu, Philip’in hastaneye geldiğinden beri özel bir ilgiyle eğildiği bir konuydu. Çeşitli biçimlerdeki yumru ayak tedavilerine ilişkin kütüphanede bulabildiği her şeyi okumuştu. Çocuğa botunu ve çorabını çıkarttırdı. On dört yaşındaydı; küçük ve kalkık burunlu, mavi gözlü ve çilli suratlıydı. Babası, hayatını kazanırken bu çocuk için büyük bir engel teşkil edeceğinden, yapılacak bir şey varsa yapılmasını istediğini söyledi. Philip ilgiyle ona baktı. Neşeli bir oğlandı, hiçbir utangaçlığı yoktu, aksine konuşkandı ve babasının ayıpladığı bir arsızlığı vardı. Ayağıyla bir hayli ilgiliydi.</p>

  <p>“Sadece görünüşünde sorun var, bilirsin işte,” dedi Philip’e. “Bana hiçbir sıkıntı vermiyor.”</p>

  <p>“Sessiz ol Ernie,” dedi babası. “Çenen düştü iyice.”</p>

  <p>Philip ayağı muayene edip elini bu şekilsizliğin üstünde yavaşça gezdirdi. Oğlanın, kendisini daima ezen utancı neden hiç hissetmediğini anlayamadı. Sakatlığına neden bu sakin kayıtsızlıkla yaklaşmadığını merak etti. O sırada Bay Jacobs yanına geldi. Oğlan bir muayene sedirinin kenarında oturuyordu, cerrahla Philip onun iki yanında dikildiler; öğrenciler de yarım daire şeklinde bir kalabalık halinde duruyorlardı. Alışıldık bir görkemle Jacobs, yumru ayaklar üstüne ayrıntılı, küçük bir söylev verdi; çeşitlerini ve farklı anatomik koşullara bağlı olarak değişen biçimlerini anlattı.</p>

  <p>“Zannediyorum sendeki talipes ekinus yumru ayağı?” dedi, birden Philip’e dönerek.</p>

  <p>“Evet.”</p>

  <p>Philip, sınıf arkadaşlarının bakışlarını üstünde hissetti ve kızarmasına mâni olamadığı için kendisine küfretti. Avuç içlerinin terlemeye başladığını hissetti. Cerrah, uzun yıllara dayanan deneyimiyle akıcı bir biçimde konuşuyordu ve ona ayrıcalık katan hayranlık uyandırıcı bir keskin zekâya sahipti. Mesleğiyle olağanüstü biçimde ilgiliydi. Ama Philip dinlemedi. Sadece adamın bir an önce bitirmesini diliyordu. Birden Jacobs’ın ona hitap ettiğini fark etti.</p>

  <p>“Çorabını kısa bir süre çıkarmanın sakıncası var mı Carey?”</p>

  <p>Philip bir ürpertiyle sarsıldığını hissetti. İçinden cerraha cehenneme kadar yolu olduğunu söylemek geçiyordu, ama olay çıkaracak cesareti yoktu. Onun zalim alaylarından korktu. Umursamaz gibi görünmek için kendini zorladı.</p>

  <p>“Hiç yok,” dedi.</p>

  <p>Oturup botunun bağcığını çözdü. Parmakları titriyordu, düğümü hiç çözemeyeceğini sandı. Okulda ayağını göstermeye onu nasıl zorladıklarını ve ruhunu yiyip bitiren perişanlığı hatırladı.</p>

  <p>“Ayağını temiz tutuyordur herhalde?” dedi Jacobs, rahatsız edici Doğu Londralı sesiyle.</p>

  <p>Orada bulunan öğrenciler kıkırdadı. Philip, muayene ettikleri çocuğun da ayağına merakla baktığını gördü. Jacobs ayağı eline alıp şöyle dedi:</p>

  <p>“Evet, ben de böyle düşünmüştüm. Bir ameliyat geçirdiğini görüyorum. Sen çocukken yapıldı herhalde?”</p>

  <p>Anlaşılır açıklamalarıyla konuşmaya devam etti. Öğrenciler eğilip ayağa baktılar. İki üç tanesi, Jacobs bırakınca onu özenle incelediler.</p>

  <p>“Rahat rahat inceleyin,” dedi Philip, ironik bir gülümsemeyle.</p>

  <p>Hepsini öldürebilirdi. Boyunlarına bir iskarpela (neden aklına özellikle bu aletin geldiğini bilmiyordu) saplamanın ne keyifli olacağını düşündü. İnsanlar ne canavardı! Başlarına gelecek korkunç işkencelerin düşüncesiyle kendini rahatlatabilmek için cehenneme inanmış olmayı diledi. Bay Jacobs dikkatini tedaviye yöneltti. Kısmen çocuğun babasıyla, kısmen de öğrencilerle konuşuyordu. Philip çorabını giyip botunun bağcığını bağladı. Sonunda cerrah konuşmasını bitirdi. Ama aklına bir şey gelmiş gibi görünüyordu ve Philip’e döndü.</p>

  <p>“Aslında ameliyat olmanın işe yarayabileceğini düşünüyorum. Elbette sana normal bir ayak veremem, ama bir şey yapabilirim sanıyorum. Bunu bir düşün, bir tatil yapmak istersen de sadece kısa bir süreliğine hastaneye yat.”</p>

  <p>Philip yapılabilecek herhangi bir şey olup olmadığını kendisine sık sık sormuştu ama bu konu hakkında konuşmaktan nefret etmesi, onu hastanedeki cerrahlara başvurmaktan alıkoymuştu. Okuduklarına göre, küçüklüğünde ona yapılan her neyse -üstelik o zaman yumru ayak tedavileri bugünkü kadar başarılı değildi- artık daha iyi bir sonuç almak için küçük bir ihtimal vardı. Her halükârda daha normal bir bot giymesine ve daha az aksamasına imkân sağlayacaksa bir ameliyata kesinlikle değerdi. Amcası her şeye kadir olanın bir mucize gerçekleştirebileceği konusunda onu temin ettikten sonra nasıl bir adanmışlıkla dua ettiğini hatırladı. Acı acı gülümsedi.</p>

  <p>“O zamanlar ne kadar budalaymışım,” diye düşündü.</p>

  <p>Şubat sonuna doğru, Cronshaw’un çok daha kötüleştiği açık seçik görülebiliyordu. Artık kalkamıyordu. Yatakta yatıp, pencerenin hep kapalı olması konusunda ısrar ediyor ve doktora görünmeyi reddediyordu; çok az yiyor, ama viski ve sigara istiyordu: Philip bunların hiçbirini içmemesi gerektiğini biliyordu ama Cronshaw’un tezine itiraz edilemiyordu.</p>

  <p>“Beni öldürdüklerini biliyorum. Umurumda değil. Beni uyardın, gereken her şeyi yaptın: Uyarını kulak ardı ediyorum. Bana içecek bir şey ver de sen de lanetlen.”</p>

  <p>Leónard Upjohn haftada iki üç kez çat kapı geliveriyordu, görünümünde kelimenin tam anlamıyla kuru yaprağı andıran bir şeyler vardı. Otuz beş yaşlarında, çelimsiz bir adamdı, uzun açık renk saçları ve beyaz bir yüzü vardı; açık havada pek bulunmamış bir adamın görüntüsüne sahipti. Onu muhalif bir papaza benzeten bir şapka takıyordu. Patronluk taslayan havası yüzünden Philip ondan hoşlanmıyordu ve kesintisiz süren sohbetinden sıkılıyordu. Leónard Upjohn kendi konuşmasını duymayı seviyordu. İyi bir konuşmacıdan beklenen ilk özellik olan, dinleyicilerinin ilgilendiği konulara karşı hiçbir duyarlılığı yoktu; insanlara çoktan bildikleri bir şeyi anlatmakta olduğunun asla ayırdına varmıyordu. Ölçülü kelimelerle Philip’e Rodin’den, Albert Samain’den ve Caesar Franck’tan ne anlaşılması gerektiğini söylüyordu. Philip’in temizlikçisi sabahları sadece bir saatliğine geliyordu ve Philip bütün gün hastanede olması gerektiğinden, Cronshaw günün büyük kısmında yalnız kalıyordu. Upjohn Philip’e onun yanında birisinin kalması gerektiğini düşündüğünü söyledi, ama bunu mümkün kılmak için herhangi bir öneride bulunmadı.</p>

  <p>“Bu büyük şairin yalnız olduğunu düşünmek dehşet verici. Çünkü yanında bir insan olmadan ölüp gidebilir.”</p>

  <p>“Bence büyük ihtimalle öyle olacak,” dedi Philip.</p>

  <p>“Nasıl bu kadar duygusuz olabilirsin!”</p>

  <p>“Neden gelip her gün burada çalışmıyorsun, böylece bir şeye ihtiyacı olursa yanında bulunursun?” diye sordu Philip buz gibi bir ifadeyle.</p>

  <p>“Ben mi? Sevgili dostum, ancak etrafımda alıştığım şeyler varken çalışabilirim, üstelik çok sık dışarı çıkıyorum.”</p>

  <p>Upjohn, Philip Cronshaw’u kendi pansiyonuna getirdiği için de biraz bozulmuştu.</p>

  <p>“Keşke onu Soho’da bıraksaydın,” dedi uzun, ince ellerini sallayarak. “O pis tavan arasının romantik bir havası vardı. Wapping ya da Shoreditch olmasına bile katlanabilirdim de Kennington’ın saygınlığı! Tam da ölmekte olan bir şaire göre!”</p>

  <p>Cronshaw o kadar sık huysuzluk ediyordu ki Philip ancak bu asabiyetin hastalığın bir semptomu olduğunu kendisine sürekli hatırlatarak sinirine hâkim olabiliyordu. Upjohn bazen Philip henüz dönmeden önce gelir ve o zaman Cronshaw sertçe ondan şikâyet edip dururdu. Upjohn bunları içinin yağları eriyerek dinlerdi.</p>

  <p>“Gerçek şu ki Carey’de güzellik duygusundan eser yok,” diyerek gülümserdi. “Orta sınıf kafası var onda.”</p>

  <p>Philip’le çok kinayeli konuşuyordu ve Philip onunla olan ilişkisinde hayli otokontrol geliştirmişti. Ama bir akşam kendisini tutamadı. Hastanede zor bir gün geçirmiş, bitkin düşmüştü. Kendisine mutfakta bir fincan çay hazırlarken, Leónard Upjohn yanına gelip Cronshaw’un, Philip’in doktora görünmesi için ısrarcılığından şikâyet ettiğini söyledi.</p>

  <p>“Çok nadir, çok muhteşem bir imtiyaza sahip olduğunun farkında değil misin? Şüphesiz, mesuliyetinin büyüklüğünü anladığını göstermek için gücünün yettiğince her şeyi yapmalısın.”</p>

  <p>“Bu benim göze alabileceğimden daha nadir ve muhteşem bir imtiyaz,” dedi Philip.</p>

  <p>Ne zaman para meselesi geçse, Leónard Upjohn hafiften küçümseyici bir ifade takınıyordu. Duyarlı mizacı bu konuya gelince inciniyordu.</p>

  <p>“Cronshaw’un hoş tavırlarına karşılık bıktırıcı ısrarlarınla onu rahatsız ediyorsun. Senin hissedemeyeceğin hassas düşünceler olabileceğini kabul etmelisin.”</p>

  <p>Philip’in yüzü karardı.</p>

  <p>“Hadi Cronshaw’un yanına gidelim,” dedi duygusuzca.</p>

  <p>Şair sırtüstü yatmış, ağzında bir pipoyla kitap okuyordu. Havada küf kokusu vardı; odada ise Philip’in toplamasına rağmen, Cronshaw nereye giderse gitsin ona eşlik eder görünen pejmürdelik vardı. Onlar içeri girerken, Cronshaw gözlüğünü çıkardı. Philip’in içinde bir öfke yükseldi.</p>

  <p>“Upjohn bana, doktora görünmeni söylediğim için şikâyet ettiğini anlattı,” dedi. “Doktora görünmeni istiyorum, çünkü her an ölebilirsin ve eğer biri sana bakmazsa ben de sertifika çıkarttıramam. Soruşturma açılır ve doktor çağırmadığım için suçlanabilirim.”</p>

  <p>“Bunu düşünmemiştim. Senin değil de kendi iyiliğim için doktora görünmemi istediğini sanıyordum. Ne zaman istersen bir doktora görüneceğim.”</p>

  <p>Philip cevap vermedi, bunun yerine fark edilemeyecek kadar hafifçe omuz silkti. Onu izleyen Cronshaw azıcık kıkırdadı.</p>

  <p>“Bu kadar kızma canım. Benim için elinden gelen her şeyi yapmak istediğini gayet iyi biliyorum. Hadi şu doktoruna bir görünelim, bakarsın benim için bir şey yapabilir; her halükârda bu içini rahatlatacaktır.” Bakışlarını Upjohn’a çevirdi. “Sen lanet olası aptalın tekisin Leónard. Neden çocuğu üzüyorsun? Bana katlanmak için yeterince şey yapıyor. Sense ölümümden sonra güzel bir makale yazmaktan öte bir şey yapmayacaksın. Seni tanıyorum.”</p>

  <p>Ertesi gün Philip, Dr. Tyrell’a gitti. Onun bu hikâyeyle ilgilenecek türden bir adam olduğunu hissediyordu ve Tyrell o günkü işi biter bitmez Philip’le birlikte Kennington’a gitti. Philip’in ona anlattıklarını onaylamaktan başka bir şey gelmedi elinden. Hasta umutsuzdu.</p>

  <p>“İstersen onu hastaneye götürebilirim,” dedi. “Küçük bir koğuşta kalabilir.”</p>

  <p>“Hiçbir şey onu gitmeye ikna edemez.”</p>

  <p>“Biliyorsun, her an ölebilir ya da bir zatürree nöbeti daha geçirebilir.”</p>

  <p>Philip başını salladı. Dr. Tyrell bir iki tavsiyede bulundu ve Philip ne zaman isterse tekrar gelmeye söz verdi. Adresini bıraktı. Philip Cronshaw’un yanına döndüğünde, onu sakince kitap okurken buldu. Doktorun ne dediğini sorma zahmetine girmedi.</p>

  <p>“Şimdi memnun musun, sevgili evladım?” diye sordu.</p>

  <p>“Tyrell’ın tavsiye ettiği şeylerin herhangi birini yapmaya seni ikna edecek bir şey olamaz sanıyorum?”</p>

  <p>“Hiçbir şey,” diyerek gülümsedi Cronshaw.</p>
</body>
</html>