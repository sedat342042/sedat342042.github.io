<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>57</h2>

  <p>Philip Victoria İstasyonu’na Mildred’ın söylediği saatten neredeyse yarım saat erken varıp ikinci mevki bekleme salonuna oturdu. Bekledi, kız gelmedi. Endişelenmeye başladı, gelen banliyö trenlerini izleyerek istasyonun içinde yürüdü; kızın belirlediği saat geçmişti ve hâlâ ortalarda görünmüyordu. Philip sabırsızlandı. Diğer bekleme salonlarına gidip orada oturan insanlara baktı. Birden kalbi küt küt atmaya başladı.</p>

  <p>“Buradasın işte. Hiç gelmeyeceksin sandım.”</p>

  <p>“Sen beni bunca zaman beklettikten sonra gelmesem iyi edermişim. Şeytan dedi ki eve dön.”</p>

  <p>“Ama ikinci mevki bekleme salonuna geleceğini söylemiştin.”</p>

  <p>“Ben öyle bir şey demedim. Birinci mevki salonda oturabilecekken neden ikinci mevki salonda oturayım ki?”</p>

  <p>Philip hata yapmadığına emin olsa da hiçbir şey söylemedi ve bir taksiye bindiler.</p>

  <p>“Nerede yemek yiyeceğiz?”</p>

  <p>“Adelphi Restoran’a gideriz diye düşündüm. Senin için uygun mu?”</p>

  <p>“Nerede yediğimiz fark etmez.”</p>

  <p>Kaba bir biçimde konuşuyordu. Bekletilmiş olmasına kızgındı ve Philip’in sohbet açma girişimlerine tek hecelik cevaplar veriyordu. Bir tür sert, koyu renk malzemeden yapılmış uzun bir pelerin giymiş ve başını tığ işi bir şalla örtmüştü. Restorana girip bir masaya oturdular. Kız etrafına memnuniyetle baktı. Masalardaki mumlardan yayılan kırmızı ton, dekorasyonun altın rengi, aynalar salona gösterişli bir hava katıyordu.</p>

  <p>“Buraya daha önce hiç gelmemiştim.”</p>

  <p>Philip’e gülümsedi. Pelerinini çıkarınca Philip onun, yakası kare kesim uçuk mavi bir elbise giydiğini gördü, saçı da her zamankinden daha özenli toplanmıştı. Şampanya ısmarladı ve gelince kızın gözleri parladı.</p>

  <p>“Çok hızlısın,” dedi.</p>

  <p>“Şampanya ısmarladığım için mi?” diye sordu umursamazca, başka hiçbir şey içmezmiş gibi.</p>

  <p>“Seninle tiyatroya gitmemi teklif ettiğinde <i>gerçekten</i> şaşırdım.”</p>

  <p>Sohbet pek kolay ilerlemiyordu, çünkü kızın söyleyecek fazla bir şeyi yok gibiydi; Philip onu eğlendiremediğinin farkında olduğu için gergindi. Kız, bakışları yemek yiyen diğer insanların üstünde dolaşırken, onun laflarını ilgisizce dinliyor ve Philip’le ilgileniyormuş numarası bile yapmıyordu. Philip bir iki küçük espri yaptı, ama kız bunları çok ciddiye aldı. Görebildiği tek canlılık işareti, kafedeki diğer kızlardan söz ettiğinde oldu; kız müdireye katlanamıyordu ve uzun uzun onun uygunsuz davranışlarını anlattı.</p>

  <p>“Hiçbir şekilde dayanamıyorum o kadına, bir de o havaları yok mu! Bazen gidip ona, hiçbir şey bilmediğimi sandığı bir konuda bir şey söylemeye bile niyetleniyorum.”</p>

  <p>“Neymiş o?” diye sordu Philip.</p>

  <p>“Şey, onun ara sıra hafta sonları bir adamla Eastbourne’e gittiğini öğrendim bir şekilde. Kızlardan birinin evli bir kardeşi var, kocasıyla oraya gidiyor ve onu görmüş. Aynı pansiyonda kalıyormuş ve alyans takıyormuş, kesinlikle biliyorum ki evli değil.”</p>

  <p>Philip onun bardağını doldurdu, şampanyanın onu biraz daha cana yakın kılmasını ümit ediyordu; küçük gezintisinin başarıya ulaşması konusunda gergindi. Kızın bıçağını kalem sapı gibi kavradığını fark etti, içki içerken de serçe parmağını kaldırıyordu. Birkaç sohbet konusu açtı ama pek bir karşılık alamadı, onun çan çan konuşmasını ve Alman’la birlikte gülmesini hatırlayınca sinirlendi. Yemeği bitirip oyuna gittiler. Philip çok kültürlü bir genç adamdı ve müzikal komediyi küçümserdi. Esprileri edepsiz, melodileri basit buldu; ona göre bu şeyleri Fransa’da çok daha iyi yapıyorlardı; ama Mildred çok eğlendi; bir şeyi çok komik bulunca aynı keyfi paylaşmaları için ara sıra Philip’e bakarak, karnı ağrıyana dek güldü ve coşkuyla alkışladı.</p>

  <p>“Bununla yedinci kez izlemiş oldum,” dedi Mildred, ilk perdeden sonra, “yedi kez daha da izleyebilirim.”</p>

  <p>Parterde onların etrafında oturan kadınları iyice inceledi. Boyalı ve takma saçlıları Philip’e işaret etti.</p>

  <p>“Şu West End insanları korkunç,” dedi. “Bunu nasıl yapabiliyorlar anlamıyorum.” Elini kendi saçına koydu. “Benimki hakiki, her bir teli.”</p>

  <p>Beğenecek kimseyi bulamadı, ne zaman birinden bahsetse hoş olmayan şeyler söyledi. Bu Philip’i rahatsız etti. Ertesi gün kafedeki kızlara Philip’le çıktığını ve sıkıntıdan patladığını anlatacağını düşündü. Kızdan nefret ediyordu, yine de neden olduğunu bilemese de onunla birlikte olmak istiyordu. Eve dönüş yolunda sordu:</p>

  <p>“Eğlenmişsindir umarım?”</p>

  <p>“Oldukça.”</p>

  <p>“Benimle bir akşam yine çıkar mısın?”</p>

  <p>“Fark etmez.”</p>

  <p>Philip bundan daha fazla bir cevap alamıyordu hiç. Umursamazlığı onu deli ediyordu.</p>

  <p>“Gelip gelmemeyi pek umursamıyormuşsun gibi geliyor kulağa.”</p>

  <p>“Ah, sen çıkarmazsan başka bir erkek çıkarır. Beni tiyatroya götürmeyi isteyecek erkek sıkıntısı hiç çekmem.”</p>

  <p>Philip sessiz kaldı. İstasyona vardıklarında gişeye gitti.</p>

  <p>“Bende abonman var,” dedi kız.</p>

  <p>“Hayli geç olduğundan seni eve ben bırakırım diye düşünmüştüm, sakıncası yoksa.”</p>

  <p>“Ah, senin hoşuna gidecekse bence sakıncası yok.”</p>

  <p>Birinci mevkiden onun için tek yön, kendisi için gidiş-dönüş bileti aldı.</p>

  <p>“Eh, kötü biri değilsin, bu kadarını söyleyebilirim senin için,” dedi kız, Philip vagonun kapısını açınca.</p>

  <p>Philip vagona başka insanlar da binince bundan memnun mu, yoksa üzgün mü olduğunu bilemedi, çünkü konuşmak imkânsızdı. Herne Hill’de indiler, kızın oturduğu sokağın köşesine kadar ona eşlik etti.</p>

  <p>“Sana burada iyi geceler dileyeceğim,” dedi kız, elini uzatıp. “Kapıya kadar gelmesen iyi olur. İnsanların nasıl olduğunu biliyorum ve kimsenin ağzına laf vermek istemiyorum.”</p>

  <p>İyi geceler dileyip çabucak yürüyerek uzaklaştı. Philip karanlıkta beyaz şalı seçebiliyordu. Belki döner diye düşündü, ama dönmedi. Kızın hangi eve girdiğini gördü ve bir dakika sonra, oraya bakmak için yürüdü. Düzgün, sarı tuğlalı, sıradan küçük bir evdi, tıpkı caddedeki diğer küçük evlere benziyordu. Philip önünde birkaç dakika dikildi ve o anda üst kattaki pencere karanlığa gömüldü. Philip ağır ağır yürüyerek istasyona döndü. Akşam umduğu gibi geçmemişti. Sinirli, huzursuz ve perişan hissediyordu kendini.</p>

  <p>Yatağına uzandığında, onu hâlâ başında beyaz tığ işi şalıyla vagonun köşesinde otururken gözünde canlandırabiliyordu. Kızı tekrar görene dek saatlerin nasıl geçeceğini bilemiyordu. Uykuyla uyanıklık arasında onun narin hatlı ince yüzünü ve cildinin yeşilimsi solgunluğunu düşündü. Kızın yanındayken mutlu değildi, ama ondan uzakken mutsuzdu. Yanında oturup uzun uzun ona bakmak istiyordu, ona dokunmak istiyordu, istiyordu ki... bu düşünce aklına gelince tamamlamadı, birdenbire cin gibi uyandı... hafifçe aralanmış o ince, solgun ağzı öpmek istiyordu. Sonunda gerçeği gördü. Ona âşık olmuştu. İnanılmaz bir şeydi.</p>

  <p>Âşık olma konusunu sık sık düşünmüştü, defalarca gözünün önüne getirmiş olduğu bir manzara vardı. Bir balo salonuna girdiğini, bakışlarının konuşan kadınlı erkekli küçük bir gruba takıldığını ve kadınlardan birinin başını çevirdiğini gözünde canlandırıyordu. Bakışları ona yöneliyor ve Philip, kendi nefesinin kesildiği anda kadının nefesinin de kesildiğini anlıyordu. Hiç kıpırdamadan duruyordu. Gece gibi gözleri olan kadın uzun boylu, esmer ve güzeldi; üstünde beyaz bir elbise vardı, siyah saçlarında pırlantalar parlıyordu; etraflarındaki insanları unutup bakışlarını birbirlerine kilitliyorlardı. Philip dosdoğru onun yanına gidiyor, kadın da hafifçe ona doğru yöneliyordu. İkisi de tanıştırılma formalitesine gerek olmadığının farkındaydı. Philip onunla konuşuyordu.</p>

  <p>“Hayatım boyunca seni aradım,” diyordu.</p>

  <p>“Sonunda geldin,” diye mırıldanıyordu kadın.</p>

  <p>“Benimle dans eder misin?”</p>

  <p>Kadın onun uzattığı ellerine teslim oluyordu ve dans ediyorlardı. (Philip hep topallamadığını varsayardı.) Kadın mükemmel dans ediyordu.</p>

  <p>“Senin gibi dans eden biriyle dans etmemiştim daha önce,” diyordu.</p>

  <p>Onunla dans etmek için bekleyenlerin listesini yırtıp atıyordu ve bütün gece birlikte dans ediyorlardı.</p>

  <p>“Seni beklediğim için öyle mesudum ki,” diyordu Philip ona. “Sonunda seninle tanışacağımı biliyordum.”</p>

  <p>Balo salonundaki insanlar gözlerini dikmiş onlara bakıyordu. Umurlarında değildi. Tutkularını gizlemek istemiyorlardı. Sonunda bahçeye çıkıyorlardı. Kadının omuzlarına ince bir pelerin atıyor, Philip onu bekleyen bir taksiye bindiriyordu. Paris’e giden gece trenini yakalıyorlardı; yıldızların aydınlattığı sessiz gecede, hızla bilinmeyene doğru gidiyorlardı.</p>

  <p>Bu eski hayalini düşününce, Mildred Rogers’a âşık olması imkânsız göründü. Kaba saba bir ismi vardı. Onun güzel olduğunu düşünmüyordu; zayıflığından nefret ediyordu, daha o akşam, gece elbisesinden fırlayan göğüs kemiklerini fark etmişti; yüz hatlarını teker teker hatırladı; ağzından hoşlanmıyordu, cilt renginin sağlıksızlığı da onu biraz iğrendiriyordu. Pespayeydi. Sürekli tekrarladığı çok yavan üç beş cümle, kafasının ne kadar boş olduğunu gösteriyordu; müzikaldeki esprileri duydukça attığı görgüsüz kahkahaları düşündü; bardağını ağzına götürürken uzattığı serçeparmağını hatırladı; sohbeti gibi hali tavrı da iğrenç bir yapmacıklık taşıyordu. Küstahlığını aklına getirdi; ara sıra ona bir tokat patlatmaya niyetlenmişti; ve aniden, belki ona vurma düşüncesinden belki de minik, güzel kulaklarını hatırlamaktan, bir duygu patlaması onu ele geçirdi. Kız burnunda tüttü. Onu, o ince, kırılgan bedeni kollarına aldığını ve solgun ağzını öptüğünü düşündü; parmaklarını hafifçe o yeşilimsi yanaklardan kaydırmak istiyordu. Onu istiyordu.</p>

  <p>Aşkın insanı, bütün dünyayı bahar gibi gösterecek şekilde ele geçiren bir esrime hali olduğunu düşündü, onu kendinden geçirecek bir mutluluğu sabırsızlıkla bekliyordu; ama bu mutluluk değildi; daha önce hiç bilmediği bir şey, ruhun bir açlığıydı, sancılı bir hasretti, acılı bir ıstıraptı. Bunu ilk kez ne zaman hissettiğini bulmaya çalıştı. Bilmiyordu. Sadece ilk iki üç seferden sonra ne zaman kafeye gitse, kalbinde hafif bir sancı hissettiğini, kızla konuştuğunda tuhaf biçimde nefesinin kesildiğini hatırladı. Kız yanından uzaklaşınca perişanlığa, tekrar yanına gelince ise çaresizliğe gömülüyordu.</p>

  <p>Bir köpeğin gerinmesi gibi, yatağının içinde gerindi. Ruhunun bu biteviye sancısına nasıl katlanabileceğini merak ediyordu.</p>
</body>
</html>