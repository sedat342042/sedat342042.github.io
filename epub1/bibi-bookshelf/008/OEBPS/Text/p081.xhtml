<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>81</h2>

  <p>Kış döneminin başında Philip, ayakta bakılan hasta asistanı oldu. Ayakta bakılan hastalarla ilgilenen üç asistan doktor vardı, her biri haftada iki gün geliyordu ve Philip de kendi adını Dr. Tyrell’ın adının yanına yazdırdı. Öğrenciler onu seviyordu ve yardımcısı olmak için aralarında bir tür yarış vardı. Uzun boylu, zayıf, otuz beş yaşında bir adam olan Dr. Tyrell’ın çok küçük bir kafası, kısa kesilmiş kızıl saçları ve patlak mavi gözleri vardı: Yüzü canlı bir kırmızılıktaydı. Hoş bir sesle güzel konuşuyor, küçük şakalardan hoşlanıyor ve dünyayı fazla ciddiye almıyordu. Engin bir hekimlik deneyimi ve bir şövalyelik nişanı beklentisi olan, başarılı bir adamdı. Öğrencilerle ve yoksullarla ilişkisinde buyurgan bir hava takınırdı ve sürekli hastalarla uğraşmaktan, bazı doktorların mesleki bir tavır olarak başarabildiği, sağlıklı bir insanın neşeli lütfuna sahipti. Hastanın neşeli bir öğretmenle karşılaşan bir çocuk gibi hissetmesini sağlardı; hastalığı ise can sıkıcı bir şey olmaktan ziyade yaramazlığın eğlenceli bir sonucuydu.</p>

  <p>Öğrencilerin her gün ayakta hasta odasına gelmesi, vakaları görmesi ve alabildiği bilgiyi alması bekleniyordu, ama günler geçtikçe, asistanlık görevleri biraz daha yoğunlaştı. O sırada St. Luke’taki ayakta hasta bölümü üç odadan oluşuyor, bunların her biri birbirine ve devasa kagir sütunların ve uzun bankların olduğu büyük, karanlık bir bekleme odasına açılıyordu. Burada hastalar öğlen vakti “belge”lerini aldıktan sonra oturup bekliyordu; uzun sıralar halinde, kimisi hırpani ve pis, kimisi oldukça derli toplu, ellerinde şişeler ve merhem kavanozlarıyla, her yaştan erkek, kadın ve çocuk bu loşluğun içinde oturuyor, insanda tuhaf ve korkunç bir izlenim uyandırıyorlardı. Daumier’nin kasvetli çizimlerini akla getiriyorlardı. Yüksek kahverengi süpürgelikleri olan bütün odalar aynı somon rengine boyanmıştı; hepsinde, akşamüstü insanlığın pis çiğ kokusuyla karışan bir dezenfektan kokusu hâkimdi. İlk oda en büyüktü ve ortasında doktor için bir masa ile bir büro koltuğu vardı; bunun her iki yanında daha küçük ve biraz daha alçak iki masa duruyordu: Bunların birinde asistan doktor oturuyor, diğerinde oturan kâtip ise günün kaydını tutuyordu. Bu kalın kayıt defterine hastanın ismi, yaşı, cinsiyeti ve mesleği ile hastalık teşhisi yazılıyordu.</p>

  <p>Saat bir buçukta asistan doktor içeri girer, zili çalar ve kapıcıya yaşlı hastaları içeri göndermesini söylerdi. Bunlardan hep bol bol olurdu ve Dr. Tyrell saat ikide gelmeden önce olabildiğince çoğunu halletmiş olmak gerekirdi. Philip’in bağlantıda olduğu sağlık uzmanı zarif, küçük bir adamdı, öneminin bir hayli farkındaydı: Asistanlara lütufta bulunur gibi muamele eder, onunla aynı dönemden olan daha büyük öğrencilerin ve ona, mevcut pozisyonunun gerektirdiği saygıyı göstermeyenlerin laubaliliğinden aşikâr biçimde tiksinirdi. Dosyaları düzenlemeye girişirdi. Bir kâtip ona yardım ederdi. Hastalar içeri doluşurdu. Önce erkekler gelirdi. En çok kronik bronşitten, “fena bir kuru öksürük”ten mustariplerdi; biri sağlık uzmanına, diğeri yardımcıya gidip belgelerini verirlerdi: Eğer iyi gidiyorlarsa <i>Rep 14</i> yazılıyordu onlara ve on dört günlük daha ilaçlarını almak için şişeleri veya merhem kavanozlarıyla eczaneye gidiyorlardı. Bazı gedikliler, doktorun kendisine görünebilmek için geride kalır, ama bunda pek nadir başarıya ulaşabilirlerdi; ancak durumu doktorun ilgisini gerektirir görünen üç veya dördü tutulurdu.</p>

  <p>Dr. Tyrell hızlı hareketlerle ve şen bir edayla içeri giriverdi. Bir sirk arenasında “yeniden huzurlarınızdayız!” nidasıyla hoplayıp zıplayan bir palyaçoyu andırıyordu azıcık. “Nedir bütün bu hastalık saçmalığı? Hemen halledeceğim,” havasındaydı sanki. Yerine oturdu, görmesi gereken herhangi bir yaşlı hasta olup olmadığını sordu, semptomlarını sorarken cin gibi gözlerle onları hızlıca elden geçirdi, sağlık uzmanına sağlam bir kahkaha attıran bir espri patlattı (ve tüm asistanlar da buna çok güldü) ama asistanların gülmesini uygunsuz bulmuş gibi bir tavır takınıp günün güzel ya da sıcak olduğuna dair bir laf etti ve yeni hastaları içeri alması için kapıcının zilini çaldı.</p>

  <p>Hastalar teker teker içeri girip, Dr. Tyrell’ın oturduğu masaya gittiler. Yaşlı, genç, orta yaşlı adamlardı, çoğu işçi sınıfındandı; liman işçileri, arabacılar, fabrika emekçileri, barmenler; ama üstü başı düzgün bazılarının tezgâhtar, kâtip ve benzeri daha üst seviyedeki bir konumdan geldiği belliydi. Dr. Tyrell bunlara şüpheyle yaklaşırdı. Bazen kendilerini fakir göstermek için eski püskü kıyafetler giyerlerdi; ama doktor sahtekârlık olarak gördüğü şeye mâni olmak için gözünü dört açar ve ara sıra tıbbi hizmet için pekâlâ ödeme yapabileceğini düşündüğü insanlara bakmayı reddederdi. En beter kabahatliler kadınlardı, bu konuda daha beceriksizdiler. Neredeyse lime lime olmuş bir pelerinle etek giyerler, ama parmaklarındaki yüzükleri çıkarmayı ihmal ederlerdi.</p>

  <p>“Mücevher takacak gücün varsa doktora para ödeyecek gücün de vardır. Hastane bir hayırseverlik kurumudur,” derdi Dr. Tyrell.</p>

  <p>Belgeyi geri uzatıp sonraki hastayı çağırırdı.</p>

  <p>“Ama belgem var.”</p>

  <p>“Belgen benim hiç umurumda değil; çık dışarı. Gerçek fakirlerin ihtiyacı olan zamanı gelip çalmaya hakkın yok.”</p>

  <p>Hasta surat asıp, öfkeli bir kaş çatışla oradan uzaklaşırdı.</p>

  <p>Dr. Tyrell bir sonraki dosyayı alıp cin bakışlarıyla yeni hastayı süzerken, “Londra hastanelerinin berbat yönetim zafiyetine dair gazetelere mektuplar yazacak muhtemelen,” derdi gülümseyerek.</p>

  <p>Çoğu insan, hastanenin bilabedel ve hak iddia edebilecekleri bir bakım veren bir devlet kurumu olduğunu sanıyordu. Onlara vakit ayıran doktorların sağlam bir maaş aldığını hayal ediyordu.</p>

  <p>Dr. Tyrell asistanlarının her birine inceleyecekleri birer vaka verirdi. Asistan hastayı içerideki odalardan birine götürürdü; bu odalar daha küçüktü ve her birinde siyah at kılı döşemeli birer kanepe vardı: Asistan, hastasına bir dizi soru sorardı; akciğerini, kalbini, karaciğerini muayene ederdi; hastane belgesine bulguları not eder, kendi kafasında bir teşhis koyar ve ardından Dr. Tyrell’ın içeri girmesini beklerdi. Doktor hastalarını bitirince, peşinde küçük bir öğrenci kalabalığıyla içeri girerdi ve asistan bulduklarını ona okurdu. Doktor ona bir iki soru sorar ve ardından hastayı kendisi de muayene ederdi. Duyulacak ilginç bir şeyler varsa, öğrenciler de stetoskoplarım kullanırdı: Bir adamı iki üç tanesi göğsünde, belki iki tanesi sırtında görebilirdiniz; diğer öğrenciler de dinlemek için sabırsızlıkla sıralarını beklerdi. Hasta onların ortasında biraz mahcubiyetle, ama bu ilginin merkezi olmaktan pek de hoşnutsuzluk duymayarak otururdu: Dr. Tyrell vakaya dair akıcı bir şekilde konuşurken, kafası karışmış halde dinlerdi. İki üç öğrenci onun tarif ettiği hırıltıyı duyabilmek için tekrar dinlerdi, ardından adama üstünü giymesi söylenirdi.</p>

  <p>Dr. Tyrell çeşitli vakaları muayene ettikten sonra büyük odaya dönüp tekrar masasına otururdu. O sırada yakınında dikilen herhangi bir öğrenciden, az önce baktığı hastanın reçetesini yazmasını rica ederdi. Öğrenci bir iki ilaç adı söylerdi.</p>

  <p>“Öyle mi dersin?” derdi Dr. Tyrell. “Eh, yine de orijinal bir yaklaşım. Pişik olmayız herhalde.”</p>

  <p>Bu öğrencileri hep güldürürdü ve doktor, gözlerinde kendi parlak esprisinden zevk aldığını gösterir bir pırıltıyla öğrencinin önerdiğinden başka bir ilaç yazardı reçeteye. Tamamen aynı türden iki vaka geldiğinde ve öğrenci doktorun ilkine verdiği tedavinin aynısını önerdiğinde, Dr. Tyrell ciddi bir maharetle başka bir şey düşünmeyi becerirdi. Çalıştıkları dispanserde çok yorulduklarını ve halihazırda ellerinde mevcut bulunan ilaçları vermeyi tercih ettiklerini bildiğinden, ara sıra uzun yıllara dayanan deneyimle bulunmuş, amaçlarına gayet uygun düşen iyi hastane karışımları için detaylı bir reçete yazarak kendisini eğlendirirdi.</p>

  <p>“Eczaneye yapacak bir iş verelim bari. <i>Mist: alb:</i> yazmaya devam edersek beceremez.”</p>

  <p>Öğrenciler buna gülerdi, doktor da esprilerinden aldığı keyifle bakışlarını onların üstünde şöyle bir gezdirirdi. Ardından zile basar, kapıcı kafasını içeri sokunca da şöyle derdi:</p>

  <p>“Yaşlı kadınlar, lütfen.”</p>

  <p>Koltuğunda arkasına yaslanıp, kapıcı yaşlı hastaları sürü halinde geçirirken sağlık uzmanıyla gevezelik ederdi. Yedikleri kötü, yetersiz besinleri hazmedemeyen uzun kâküllü ve solgun dudaklı bir dizi anemik kız; şişman ve zayıf, devamlı içinde bulundukları ev hapsinden erken yaşlanmış, kış öksürüğüne yakalanmış yaşlı kadınlar; şu veya bu türlü çeşit çeşit sorunu olan kadınlar içeri girerdi. Dr. Tyrell ile asistan doktor onları hızlıca muayene ederlerdi. Zaman geçiyor, küçük odanın havası ağırlaşmaya başlıyordu. Doktor saatine baktı.</p>

  <p>“Bugün çok sayıda yeni kadın hasta var mı?” diye sorardı.</p>

  <p>“Hayli var sanırım,” derdi sağlık uzmanı.</p>

  <p>“Onları içeri alsak iyi olur. Sen eskilerle devam edebilirsin.”</p>

  <p>Kadınlar içeri girerdi. Erkeklerdeki en yaygın rahatsızlıklar aşırı alkol kullanımına bağlıydı, ama kadınlarda bu durum yetersiz beslenme olarak görülüyordu. Saat altı civarında bitirirlerdi. Philip tüm bu zaman boyunca ayakta durmaktan, kötü havadan ve sürekli ilgi göstermekten yorgun düşmüş halde, diğer asistan arkadaşlarıyla birlikte çay içmeye Tıp Okulu’na giderdi.</p>

  <p>Bu işi çok ilgi çekici bulmuştu. Bu kabalıkta, sanatçıların üstünde çalıştığı materyallerde insaniyet vardı ve Philip kendisini sanatçı, hastaları da ellerinin arasındaki kil konumunda düşününce tuhaf bir ürperti hissediyordu. Renge, tona, ölçüye ve Tanrı bilir başka neye hapsolmuş, güzel şeyler üretme amacıyla kapıldığı Paris’teki yaşamını memnun bir omuz silkişle hatırladı: Erkek ve kadınlarla kurduğu doğrudan temas ona daha önce hiç bilmediği bir gücün heyecanını yaşatıyordu. Onların yüzlerine bakıp konuşmalarını dinlerken, sonsuz bir heyecan hissediyordu; her biri kendine has tuhaflığıyla, kimi kaba saba bir biçimde ayaklarını sürüyerek, kimi hafiften tökezleyerek, diğerleri ağır, yavaş adımlarla, bazıları mahcubiyetle içeri girerdi. Çoğu zaman, onlara şöyle bir bakıp hangi meslekten olduklarını tahmin edebilirdiniz. Anlayabilmeleri için sorularınızı nasıl sormanız gerektiğini öğreniyordunuz, neredeyse hepsinin hangi konularda yalan söylediğini ve hangi sorgulamalarla onlardan doğruyu her halükârda koparabileceğinizi keşfediyordunuz. İnsanların aynı şeylere farklı biçimlerde yaklaştıklarını görüyordunuz. Tehlikeli bir hastalığın teşhisi biri tarafından bir kahkaha ve espriyle karşılanırken, bir başkası suskun bir kedere bürünüyordu. Philip bu insanlarlayken, diğerleriyle olduğundan daha az çekingenlik hissettiğini fark etti; sempati lütfetme anlamına geldiğinden, tam olarak sempati değildi ama onlarla kendini rahat hissediyordu. Onları rahatlatabildiğini, neler yapabileceğini öğrenmek için ona bir vaka verildiğinde, hastanın kendisini onun ellerine belli bir güvenle bıraktığını keşfetti.</p>

  <p>“Belki de,” diye düşündü kendi kendine, gülümseyerek, “belki de doktorluk benim için biçilmiş kaftandır. En uygun olduğum şeye denk gelmek, benim için daha çok eğlence olur.”</p>

  <p>Asistanlar arasında, bu öğleden sonraları heyecanlı bir ilgiyle bekleyen tek kişi kendisiymiş gibi geliyordu. Diğerlerine göre erkeklerle kadınlar sadece birer vakaydı; vakalar karmaşıksa bu iyi bir şeydi, açıkça ortadaysa bezdiriciydi; şikâyetleri dinliyor, hastalıklı karaciğerler karşısında hayrete düşüyorlardı; akciğerlerden gelen beklenmedik bir ses onlara konuşacak bir konu veriyordu. Ama Philip’e göre çok daha fazlası vardı. Hastalara, kafalarının şekline ve ellerine, gözlerinin ifadesine ve burunlarının uzunluğuna sadece bakmayı ilginç buluyordu. Bu odada insan doğasının hayretle karşılandığını ve sık sık alışkanlık maskesinin nobranlıkla parçalanıp ruhu tüm çıplaklığıyla gözler önüne serdiğini görebilirdiniz. Zaman zaman içten gelen, çok dokunaklı bir metanete rastlardınız. Philip bir defasında kaba saba ve okuma yazması olmayan bir adama hastalığının umutsuz olduğunun söylendiğini görmüştü; bu adam hayret verici bir biçimde kendisine hâkim olup yabancıların karşısında metanetini kaybetmemişti. Ama kendi başına, ruhuyla baş başa kaldığında böyle cesur olması mümkün müydü, yoksa kedere teslim mi olurdu? Bazen bir trajedi yaşanırdı. Bir defasında genç bir kadın kız kardeşini muayeneye getirmişti, on sekiz yaşında bir kızdı, narin hatları ve büyük mavi gözleri vardı, sonbahar güneşinin bir ışını bir an dokununca sarı saçları altın gibi parlıyordu ve cildi olağanüstü güzellikteydi. Öğrencilerin bakışları, küçük gülümsemelerle ona doğru kaydı. Bu karanlık odalarda güzel bir kızı pek sık görmezlerdi. Daha büyük olan kadın aile tarihçesini anlattı, babasıyla annesi tüberkülozdan ölmüştü, bir ağabeyiyle bir kız kardeşi de öyle, geriye sadece ikisi kalmıştı. Kız son zamanlarda öksürmeye başlamıştı ve kilo kaybediyordu. Bluzunu çıkarınca boynundaki derinin süt gibi bembeyaz olduğu görüldü. Dr. Tyrell onu sessizce, her zamanki eline çabuk yöntemiyle muayene etti; iki üç asistana parmağıyla gösterdiği bir yere stetoskoplarını koymalarını söyledi; ardından kızın giyinmesine izin verdi. Ablası biraz uzakta duruyordu, kız duymasın diye doktorla alçak sesle konuştu. Sesi korkuyla titriyordu.</p>

  <p>“Onda da hastalık yok, değil mi doktor?”</p>

  <p>“Maalesef buna hiç şüphe yok.”</p>

  <p>“Bir tek o var. Onu da kaybedersem kimsesiz kalacağım.”</p>

  <p>Ağlamaya başladı, bu sırada doktor ona ciddiyetle baktı; hastalığın onda da olduğunu sanıyordu; o da genç yaşta ölecekti. Kız arkasını dönünce ablasının gözyaşlarını gördü. Bunların ne anlama geldiğini anladı. Güzel yüzünde renk kalmadı, gözyaşları yanaklarına düştü. İkisi birkaç dakika durup sessizce ağladılar, ardından büyük olan, onları izleyen kayıtsız kalabalığı unutarak kardeşinin yanına gitti, onu kollarına aldı ve bir bebekmiş gibi yumuşak hareketlerle öne arkaya hafifçe salladı.</p>

  <p>Onlar gidince öğrencinin biri şöyle sordu:</p>

  <p>“Sizce ne kadar vakti kaldı, efendim?”</p>

  <p>Dr. Tyrell omuz silkti.</p>

  <p>“Ağabeyiyle kız kardeşi ilk semptomlardan sonra üç ay içinde ölmüş. Ona da aynısı olacaktır. Zengin olsalar bir şeyler yapılabilirdi. Bu insanlara St. Moritz’e gitmelerini söyleyemezsin. Onlar için yapılabilecek hiçbir şey yok.”</p>

  <p>Bir defasında dayanıklı ve erkekliğinin tüm gücüne sahip bir adam, onu rahatsız eden daimi bir ağrıdan dolayı geldi, kulüp doktorunun ona bir faydası dokunmamıştı; onun için varılan yargı da ölümdü, önceden bilimin elinin kolunun bağlı olduğu dehşetli bir ölüm olduğu için değil ama bu adam, karmaşık bir medeniyet makinesinde küçücük bir çark olduğu ve koşulları değiştirmeye ancak bir otomatınki kadar gücü bulunduğu için kaçınılmazdı. Tek şansı dört dörtlük bir dinlenmeydi. Doktor ondan imkânsızı istememişti.</p>

  <p>“Çok daha hafif bir iş yapmanız gerekiyor.”</p>

  <p>“Benim sektörümde hafif iş diye bir şey yok.”</p>

  <p>“Eh, böyle devam ederseniz kendinizi öldürürsünüz. Çok hastasınız.”</p>

  <p>“Öleceğimi mi söylüyorsunuz?”</p>

  <p>“Öyle demeyeyim, ama ağır çalışmaya kesinlikle uygun değilsiniz.”</p>

  <p>“Çalışmazsam karıma ve çocuklara kim bakacak?”</p>

  <p>Dr. Tyrell omuz silkti. Bu ikilem ona yüzlerce kez sunulmuştu. Zaman dardı ve daha bakılacak pek çok hasta vardı.</p>

  <p>“Pekâlâ, size bazı ilaçlar yazacağım; bir hafta sonra gelip nasıl hissettiğinizi söylersiniz bana.”</p>

  <p>Adam, nafile reçetenin yazıldığı belgesini aldı, yürüyüp gitti. Doktor onun hoşuna gidecek şeyler söyleyebilirdi. Adam da kendini çok kötü hissetmez, çalışmaya devam ederdi. İyi bir işi vardı ve ondan vazgeçecek gücü yoktu.</p>

  <p>“Ona bir yıl veriyorum,” dedi Dr. Tyrell.</p>

  <p>Bazen bir komedi yaşanırdı. Bu, ara sıra bir Doğu Londra esprisinden, ara sıra yaşlı bir kadından, Charles Dickens’ın tasvir edeceği türden bir tipten gelir, lafazan acayipliğiyle hepsini çok eğlendirirdi. Bir defasında, ünlü bir müzikholün bale grubunun bir üyesi olan bir kadın gelmişti. Elli yaşında görünüyordu, ama yirmi sekiz yaşında olduğunu söyledi. Aşırı makyaj yapmıştı ve büyük siyah gözleriyle öğrencilere küstah bir açlıkla bakıyordu; gülümsemesi fena halde çekiciydi. Özgüveni çok sağlamdı ve durumdan çok eğlenen Dr. Tyrell’a, sarhoş bir hayranına karşı kullanabileceği türden doğal bir samimiyetle muamele ediyordu. Kronik bronşiti vardı ve doktora, bunun mesleğini yapmasına mâni olduğunu söyledi.</p>

  <p>“Neden böyle bir şeye yakalandım bilmiyorum, aman hiç bilmiyorum. Hayatımda bir gün dahi hasta olmadım. Bana bir baktınız mı bunu anlarsınız zaten.”</p>

  <p>Boyalı kirpiklerinin uzun bir süpürüşüyle, bakışlarını genç erkeklerde gezdirdi ve sarı dişlerini göstererek sırıttı. Doğu Londra aksanıyla konuşuyordu ama kibarlık taslama çabası her bir kelimeyi bir eğlence ziyafetine dönüştürüyordu.</p>

  <p>“Bu yüzden buna kış öksürüğü diyorlar,” cevabını verdi Dr. Tyrell ciddiyetle. “Orta yaşlı pek çok kadında görülür.”</p>

  <p>“Eh, bende hiç olmazdı! Bu da bir hanıma söylenecek hoş bir şeymiş doğrusu. Kimse bana orta yaşlı dememişti daha önce.”</p>

  <p>Gözlerini kocaman açıp başını bir yana yatırarak, doktora tarifi mümkün olmayan bir cilveyle baktı.</p>

  <p>“Bu da bizim mesleğin dezavantajı,” dedi doktor. “Bizi kaba olmaya zorluyor.”</p>

  <p>Kadın reçeteyi aldı ve onu baştan çıkarırcasına son bir kez gülümsedi.</p>

  <p>“Gelip benim dansımı izlersin, değil mi canım?”</p>

  <p>“Kesinlikle geleceğim.”</p>

  <p>Sonraki hasta için zili çaldı.</p>

  <p>“Siz beylerin beni korumak için burada olmanıza çok memnunum.”</p>

  <p>Ama genel olarak görüntü ne trajedi ne de komediydi. Tarifi mümkün değildi. Türlü türlü, çeşit çeşitti; gözyaşı ve kahkaha, mutluluk ve elem vardı; meşakkatli, ilginç ve sıradandı; nasıl görürseniz öyleydi: Çalkantılı ve tutkuluydu, önemliydi; üzücü ve komikti; ıvır zıvırdı; basit ve karmaşıktı; neşe vardı ve umutsuzluk da; annelerin çocuklarına, erkeklerin kadınlara duyduğu aşk; şehvet kurşun ayaklarını odadan odaya sürüklüyor, suçlu ve masumları, çaresiz eşleri ve perişan çocukları cezalandırıyordu; alkol erkekleri ve kadınları ele geçiriyor, kaçınılmaz bedelini tahsil ediyordu; bu odalarda ölüm iç çekiyordu; ve bazı zavallı kızları dehşet ve utançla dolduran hayatın başlangıcına orada teşhis konuyordu. Orada iyi ya da kötü yoktu. Sadece gerçekler vardı. Bu da hayattı.</p>
</body>
</html>