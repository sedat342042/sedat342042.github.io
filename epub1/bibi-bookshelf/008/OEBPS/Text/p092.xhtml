<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>92</h2>

  <p>Ertesi gün salıydı. Philip her zamanki gibi alelacele kahvaltısını etti, dokuzdaki dersine yetişmek için fırlayıp evden çıktı. Mildred’la ancak birkaç kelime edebilecek zamanı olmuştu. Akşam döndüğünde onu camın kenarına oturmuş, çoraplarını yamarken buldu.</p>

  <p>“Görüyorum ki çok çalışkansın,” diyerek gülümsedi. “Bütün gün tek başına ne yaptın?”</p>

  <p>“Ah, ortalığı bir güzel temizledim, sonra da bebeği biraz dışarı çıkardım.”</p>

  <p>Üstünde eski, siyah bir elbise vardı, kafede servis yaparken üniforma olarak giydiğinin aynısıydı; eski püsküydü, ama Mildred bu elbiseyle önceki günkü ipekliden daha iyi görünüyordu. Bebek yerde oturuyordu. Büyük, gizemli gözleriyle Philip’e baktı ve o yere oturup da bebeğin çıplak ayak parmaklarıyla oynamaya başlayınca kahkahayı koyuverdi. Öğleden sonra güneşi odaya giriyor, yumuşak bir ışık yayıyordu.</p>

  <p>“Gelip de evde birini bulmak çok güzel bir şey. Bir kadın ve bir bebek, bir odanın çok hoş süsleri.”</p>

  <p>Philip hastane eczanesine gidip bir şişe Blaud hapı almıştı. Onları Mildred’a verip, her yemekten sonra birer tane almasını söyledi. Bu onun alışkın olduğu bir ilaçtı, çünkü on altı yaşından beri kesintili olarak kullanmıştı.</p>

  <p>“Eminim Lawson senin şu yeşilimsi cildini çok severdi,” dedi Philip. “Bunun resmetmeye çok uygun olduğunu söylüyor, ama ben bugünlerde fena halde gerçekçiyim ve sen bir sütçü kız kadar pembe-beyaz olana dek mutlu hissetmeyeceğim.”</p>

  <p>“Şimdiden daha iyiyim.”</p>

  <p>Tutumlu bir akşam yemeğinden sonra Philip kesesini tütünle doldurup şapkasını taktı. Sah günleri genellikle Beak Caddesi’ndeki tavernaya giderdi ve bugünün Mildred’ın gelişinden hemen sonra olmasından memnundu, çünkü onunla olan ilişkisini gayet açık seçik kılmak istiyordu.</p>

  <p>“Dışarı mı çıkıyorsun?” diye sordu Mildred.</p>

  <p>“Evet, salıları kendime gece izni veriyorum. Yarın görüşürüz. İyi geceler.”</p>

  <p>Philip tavernaya hep keyifle giderdi. Filozof borsa simsarı Macalister genellikle oradaydı ve dünyadaki herhangi bir konu üstüne tartışmaktan memnun olurdu; Hayward Londra’daysa düzenli olarak gelirdi; her ne kadar o ve Macalister birbirinden hoşlanmasalar da haftanın bir günü buluşma alışkanlığını sürdürüyorlardı. Macalister, Hayward’ın zavallı bir yaratık olduğunu düşünüyor, hislerinin kırılganlığına dudak büküyordu; hicivle Hayward’ın edebi çalışmalarını soruyor, geleceğin başyapıtlarına dair muğlak iddialarını küçümseyen bir gülümsemeyle karşılıyordu; tartışmaları genellikle hararetli oluyordu; ama panç iyiydi ve ikisi de pek severdi; gecenin sonuna doğru genellikle aralarındaki anlaşmazlıkları bertaraf eder, birbirlerinin en iyi dostu olurlardı. Bu akşam Philip ikisini de orada bulmuştu, Lawson da gelmişti; Lawson Londra’da insanlar tanımaya ve daha fazla yemeğe çıkmaya başladıkça oraya daha seyrek gelir olmuştu. Hepsinin de keyfi çok yerindeydi, çünkü Macalister onlara borsayla ilgili iyi bir tüyo vermiş, Hayward’la Lawson bundan ellişer sterlin kazanmışlardı. Müsrif olan ve pek az para kazanan Lawson için bu harika bir şeydi: Lawson portre ressamlığı kariyerinde eleştirmenler tarafından çok fark edildiği ve bedavaya resimlerini yaptırmaya razı gelen pek çok aristokrat hanımla tanıştığı (bu durum her iki tarafın da reklamı oluyor, önemli hanımlara sanat patroniçesi havası veriyordu) bir aşamaya gelmişti; ama karısının portresi için para ödemeye istekli esaslı bir cahile denk gelmesi pek nadirdi. Lawson mutluluktan havalara uçmuştu.</p>

  <p>“Bu şimdiye kadar gördüğüm en müthiş para kazanma yolu,” diye bağırdı. “Elimi üç kuruş için bile cebime atmam gerekmedi.”</p>

  <p>“Geçen salı burada olmayarak bir şeyleri kaçırdın genç adam,” dedi Macalister Philip’e.</p>

  <p>“Tanrım, neden yazmadınız bana?” dedi Philip. “Yüz sterlin ne kadar işime yarardı bir bilseydiniz.”</p>

  <p>“Ah, buna vakit yoktu. Burada olmak gerekiyordu. Geçen salı iyi bir şey duydum ve buradaki dostlara bahis oynamayı isteyip istemeyeceklerini sordum. Çarşamba sabahı onlara bin hisse aldım, öğleden sonra bir yükseliş oldu, ben de onları hemen sattım. Her biri için elli sterlin, kendim için de birkaç yüzlük kazandım.”</p>

  <p>Philip büyük bir kıskançlık duydu. Kısa süre önce, küçük servetinin yatırım yaptığı son ipoteği de bozdurmuş ve artık geriye sadece altı yüz sterlini kalmıştı. Bazen geleceği düşününce paniğe kapılıyordu. Diplomasını almadan önce, kendisini iki yıl daha geçindirmesi gerekiyordu, ardından da hastane atamalarını deneyecekti, bu yüzden en azından üç yıl daha bir şey kazanmayı bekleyemezdi. En katı tasarrufu da uygulasa o zamana dek geriye yüz sterlinden fazlası kalmayacaktı. Hasta olup para kazanamaması ya da herhangi bir anda kendisini işsiz bulması durumunda bu para destek olmak için çok azdı. Talihli bir kumar onun için büyük fark yaratabilirdi.</p>

  <p>“Ah neyse, önemli değil,” dedi Macalister. “Yakında bir şey çıkar mutlaka. Bugünlerde Güney Afrikalılarda bir şeyler patlar kesin, o zaman senin için ne yapabileceğime bakarım.”</p>

  <p>Macalister, Kaffir<a class="dipnot2" href="../Text/dipnotlar.xhtml#a100" id="k100"><sup>[100]</sup></a>&nbsp;piyasasındaydı ve onlara sık sık bir iki yıl önce fiyatlardaki ani yükselişle birdenbire kazanılan servetlere dair hikâyeler anlatırdı.</p>

  <p>“Pekâlâ, bir dahaki sefere unutma.”</p>

  <p>Neredeyse gece yarısına dek oturup konuştular, evi en uzak olan Philip ilk kalkan oldu. Eğer son tramvayı kaçırırsa yürümesi gerekecekti, o zaman da çok geç kalırdı. Hep olduğu gibi, saat on iki buçuk gibi eve vardı. Yukarı çıkıp da Mildred’ı hâlâ koltuğunda oturur bulunca şaşırdı.</p>

  <p>“Ne diye uyumadın sen?” diye bağırdı.</p>

  <p>“Uyku tutmadı.”</p>

  <p>“Yine de yatman gerek. Böyle dinlenebilirsin.”</p>

  <p>Mildred kımıldamadı. Akşam yemeğinden sonra onun üstünü değiştirip siyah ipek elbisesini giydiğini gördü.</p>

  <p>“İstediğin bir şey olursa diye oturup bekleyeyim dedim.”</p>

  <p>Mildred ona baktı, ince, solgun dudaklarından bir gülümseyişin gölgesi geçti. Philip anlayıp anlamadığından emin değildi. Biraz utanmıştı ama neşeli, soğukkanlı bir tavır takındı.</p>

  <p>“Çok naziksin ama çok da yaramazsın. Hemen gidip yatmazsan yarın sabah kalkamayacaksın.”</p>

  <p>“Canım yatmak istemiyor.”</p>

  <p>“Saçmalama,” dedi Philip buz gibi bir sesle.</p>

  <p>Mildred surat asıp ayağa kalktı ve odasına gitti. Philip onun gürültüyle kapıyı kilitlediğini duyunca gülümsedi.</p>

  <p>Sonraki birkaç gün olaysız geçti. Mildred yeni ortamına alıştı. Philip kahvaltının ardından alelacele çıktıktan sonra bütün sabahı ev işi yaparak geçiriyordu. Çok basit şeyler yiyorlardı ama ihtiyaç duydukları birkaç şeyi almak için Mildred uzun zaman geçirmeyi seviyordu; öğle yemeği için bir şey pişirme zahmetine girmiyor, kendine bir kakao hazırlayıp tereyağlı ekmek yiyordu; ardından bebeği pusetiyle dışarı çıkarıyor, döndükten sonra da öğleden sonranın geri kalanını tembellikle geçiriyordu. Çok halsizdi, böyle hafif işler yapmak ona uygundu. Philip’in ödemesi için Mildred’a bıraktığı kira sayesinde aksi ev sahibesiyle arkadaşlık kurdu ve bir hafta içinde komşularıyla ilgili onun bir yılda öğrendiğinden daha fazla şey anlatabilir hale geldi.</p>

  <p>“Çok hoş bir kadın,” dedi Mildred. “Gayet hanımefendi. Ona evli olduğumuzu söyledim.”</p>

  <p>“Sence buna gerek var mıydı?”</p>

  <p>“Eh, ona bir şey söylemem gerekiyordu. Benim burada kalıp da seninle evli olmamam tuhaf görünür. Hakkımda ne düşünürdü bilmem.”</p>

  <p>“Sana bir an bile inandığını sanmam.”</p>

  <p>“Ama inandı, gerçekten. Ona iki yıldır evli olduğumuzu -biliyorsun, bebek yüzünden böyle demek zorundaydım- ama henüz talebe olduğun için ailenin bunu bilmediğini söyledim,” -taalebe diye telaffuz etmişti- “bu yüzden bunu gizli tutmak zorunda olduğumuzu, ama artık rıza gösterdikleri için yazın oraya gidip onlarla birlikte kalacağımızı anlattım.”</p>

  <p>“Tam bir palavra kumkumasısın,” dedi Philip.</p>

  <p>Mildred’ın hâlâ yalan uydurma tutkusunu sürdürdüğünü görmek Philip’i biraz sinirlendirdi. Son iki yılda hiçbir şey öğrenmemişti. Yine de omuz silkti.</p>

  <p>“Şöyle bir bakınca,” diye düşündü, “pek başka bir şansı yoktu.”</p>

  <p>Sıcak ve bulutsuz, çok güzel bir akşamdı; Güney Londra halkı sokaklara dökülmüş gibiydi. Havadaki bir değişim onları açık havaya çağırdığında Doğu Londralıları ele geçiren bir hareketlilik vardı havada. Mildred akşam yemeği sofrasını topladıktan sonra gidip camın önünde durdu. Sokağın gürültüsü odaya doluyordu; birbirine seslenen insanların, akan trafiğin, uzaktan duyulan bir laternanın gürültüsü...</p>

  <p>“Bu gece çalışman gerekiyor herhalde, değil mi Philip?” diye sordu yüzünde hüzünlü bir ifadeyle.</p>

  <p>“Gerekiyor, ama o kadar da mecbur değilim. Neden, başka bir şey yapmamı mı istersin?”</p>

  <p>“Biraz dışarı çıkmak istiyorum. Bir tramvayın üst katında gezintiye çıkamaz mıyız?”</p>

  <p>“İstersen tabii.”</p>

  <p>“Hemen gidip şapkamı takayım,” dedi neşeyle.</p>

  <p>Gece kapalı mekânda kalmayı neredeyse imkânsız kılıyordu. Bebek uyuyordu ve güvenle bırakılabilirdi; Mildred geceleri dışarı çıktığında onu hep yalnız bıraktığını söyledi; hiç uyanmazdı. Şapkasını takıp geldiğinde çok keyifliydi. Bu vesileyle biraz allık da sürmüştü. Philip onun solgun yanaklarına biraz renk getiren şeyin duyduğu heyecan olduğunu sandı; onun bu çocuksu neşesinden duygulandı ve ona hiçbir konfor sunamadığı için kendisine kızdı. Mildred, açık havaya çıkınca kahkaha attı. Gördükleri ilk tramvay Westminster Bridge yönüne gidiyordu ve ona bindiler. Philip piposunu içti, kalabalık caddeyi seyrettiler. Pırıl pırıl aydınlatılmış dükkânlar açıktı ve insanlar ertesi gün için alışveriş yapıyorlardı. Canterbury adında bir müzikholün önünden geçerlerken Mildred bağırdı:</p>

  <p>“Ah, Philip, hadi içeri girelim. Aylar var ki müzikhole gitmedim.”</p>

  <p>“Ama koltuk alamayız, biliyorsun.”</p>

  <p>“Ah, fark etmez, balkon da beni gayet mutlu eder.”</p>

  <p>Aşağı inip müzikholün kapısına gelene dek birkaç yüz metre yürüdüler. Salonda değil de balkonda olan yerlerden, tanesi altı peniden iki bilet aldılar ve o kadar güzel bir geceydi ki bir dolu boş yer vardı. Mildred’ın gözleri parlıyordu. Büyük keyif alıyordu. Onda, Philip’e dokunan bir saflık vardı. Mildred onun için bir muammaydı. Ondaki belli şeyler Philip’i hâlâ memnun ediyordu ve genç kadının içinde iyi olan pek çok şey bulunduğunu düşündü; kötü bir şekilde yetiştirilmişti, zor bir hayatı olmuştu; Philip onu mâni olamadığı şeyler için fazla suçlamıştı; gösterecek gücünün olmadığı erdemleri ondan istemek kendisinin suçuydu. Başka koşullar altında çok sevimli bir kız olabilirdi. Hayat mücadelesine kesinlikle uygun değildi. Şimdi onu profilden, ağzı hafifçe açık ve yanaklarında narin bir kızarıklıkla seyrederken, tuhaf biçimde el değmemiş bir havasının olduğunu düşündü. Ona karşı yoğun bir merhamet duyuyordu ve kendisine yaşattığı ıstıraplar için onu tüm kalbiyle affetti. Ortamın dumanlı havası Philip’in gözlerini acıttı ama gitmeyi önerdiğinde, Mildred yalvaran bir ifadeyle ona dönüp sonuna kadar kalmayı rica etti. Philip gülümseyip buna razı oldu. Mildred onun elini tutup gösteri bitene dek bırakmadı. Seyircilerle birlikte kalabalık caddeye çıktıklarında Mildred eve gitmek istemedi; Westminster Bridge Road’da, insanları seyrederek gezindiler.</p>

  <p>“Aylardır bu kadar iyi zaman geçirmemiştim,” dedi.</p>

  <p>Philip’in içi içine sığmıyordu, Mildred’ı ve bebeğini kendi dairesine almak için hissettiği ani dürtü için kadere müteşekkirdi. Onu mutlu bir minnettarlık içinde görmek çok hoştu. Sonunda Mildred yoruldu ve eve gitmek için bir tramvaya bindiler; artık geç olmuştu, tramvaydan inip kendi sokaklarına geldiklerinde ortalıkta kimsecikler yoktu. Mildred kendi kolunu onunkine geçirdi.</p>

  <p>“Tıpkı eski zamanlardaki gibi Phil,” dedi.</p>

  <p>Daha önce ona hiç Phil diye hitap etmemişti, Griffiths ona böyle derdi; şimdi bile bunu duymak ani bir sancı hissetmesine yol açtı. O zamanlar ölmeyi ne çok istediğini hatırladı; acısı o kadar büyüktü ki ciddi ciddi intihar etmeyi düşünmüştü. Bunların hepsi çok eskide kalmış gibiydi. Geçmişteki Philip’e gülümsedi. Artık Mildred için sonsuz bir acımadan başka bir şey hissetmiyordu. Eve vardılar ve oturma odasına çıktıklarında Philip gaz lambasını yaktı.</p>

  <p>“Bebek iyi mi?” diye sordu.</p>

  <p>“Şimdi gidip bakacağım.”</p>

  <p>Döndüğünde, onu nasıl bıraktıysa aynen o halde uyumakta olduğunu söyledi. Harika bir çocuktu. Philip elini uzattı.</p>

  <p>“Pekâlâ, iyi geceler.”</p>

  <p>“Hemen yatmak mı istiyorsun?”</p>

  <p>“Neredeyse bir oldu. Bugünlerde geç saatlere kadar ayakta kalamıyorum,” dedi Philip.</p>

  <p>Mildred elini aldı, onu tutarken küçük bir gülümsemeyle gözlerine baktı.</p>

  <p>“Phil, önceki gece o odada benden gelip burada kalmamı istediğinde, benim aşçı ve benzeri bir şeyden farklı olmamı istemediğini söylediğinde, senin sandığın şeyi kastetmemiştim.”</p>

  <p>“Öyle mi?” diye karşılık verdi Philip, elini çekerek. “Ben söylediğim şeyi kastetmiştim.”</p>

  <p>“Bu kadar aptal olma,” diyerek güldü Mildred.</p>

  <p>Philip başını sağa sola salladı.</p>

  <p>“Ben söylediğimde çok ciddiydim. Başka bir koşulda burada kalmanı istemezdim.”</p>

  <p>“Neden?”</p>

  <p>“Yapamayacağımı hissediyorum. Açıklayamıyorum ama bu her şeyi mahveder.”</p>

  <p>Mildred omuz silkti.</p>

  <p>“Ah, pekâlâ, keyfin bilir. Bunun için ayaklarına kapanacak değilim.”</p>

  <p>Kapıyı ardından çarparak çıkıp gitti.</p>
</body>
</html>