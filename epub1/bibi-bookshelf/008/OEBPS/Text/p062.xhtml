<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>62</h2>

  <p>Philip, onu yiyip bitiren bu tutkuya kendi rızasıyla teslim olmamıştı. İnsana dair her şeyin geçici olduğunu ve dolayısıyla eninde sonunda bir gün sona ermesi gerektiğini biliyordu. O günü büyük bir özlemle, sabırsızlıkla bekliyordu. Aşk kalpteki bir parazit gibiydi, kanını nefret dolu varlığıyla besliyordu; onun varoluşunu öyle yoğun biçimde işgal ediyordu ki başka hiçbir şeyden zevk alamıyordu. St. James Park’ın güzelliğinden eskiden keyif alır, sık sık burada oturup bir ağacın göğe yükselen dallarının, bir Japon baskısına benzeyen siluetine bakardı; mavnaları ve rıhtımlarıyla güzel Thames’de daimi bir sihir bulurdu; Londra’nın değişken göğü ruhunu hoş hayallerle doldururdu. Ama artık güzelliğin onun için hiçbir anlamı yoktu. Mildred’la olmadığı zamanlarda sıkıntılı ve huzursuzdu. Bazen resimlere bakarak kederini avutabileceğini düşünüyor, ama National Gallery’de turist gibi dolaşıyordu; hiçbir resim onda heyecan uyandırmıyordu. Eskiden sevdiği tüm bu şeyleri tekrar önemseyip önemsemeyeceğini merak etti. Okumaya çok düşkündü ama artık kitaplar anlamsızdı; boş vakitlerini sayısız derginin sayfalarını öylesine çevirerek, hastane kulübünün sigara odasında geçiriyordu. Bu aşk bir işkenceydi, onu avucunda tutan bu kuşatma zoruna gidiyordu; bir mahkûmdu ve özgürlük hasreti çekiyordu.</p>

  <p>Bazen sabahları uyandığında hiçbir şey hissetmiyordu; özgür olduğu düşüncesiyle ruhu havalanıyordu; artık âşık değildi; ama kısa bir süre sonra, afyonu patlayınca, o acı kalbine çörekleniyordu ve henüz iyileşmediğini anlıyordu. Mildred için delice yanıp tutuşmakla birlikte ondan nefret de ediyordu. Kendi kendine, dünyada aynı anda âşık ve mahkûm olmaktan daha büyük bir eziyet olamayacağını düşünüyordu.</p>

  <p>Duygu durumunu çok derinlere gizleme alışkanlığında olduğundan, Philip halini sık sık kendi kendisine tartışarak, bu alçaltıcı tutkusunu ancak Mildred’ı metresi yaparak tedavi edebileceği sonucuna vardı. Cinsel açlıktan mustaripti ve bunu tatmin edebilirse, o zaman onu bağlayan dayanılmaz zincirlerden kendisini özgürleştirebilirdi. Mildred’ın onu bu derece önemsemediğini biliyordu. Philip onu tutkuyla öptüğünde, kendisini içgüdüsel bir tiksintiyle geri çekiyordu. Hiç şehvetli değildi. Bazen Paris’teki maceralardan söz ederek onu kıskandırmaya çalıştığında, bunların hiç ilgisini çekmediğini görüyordu; bir iki kez kafedeki başka masalara oturup, bunlara bakan garsonla flört eder gibi yapmıştı, ama Mildred tamamen kayıtsız kalmıştı. Onun numara yapmadığını görebiliyordu.</p>

  <p>Bir defasında, “Senin masalarından birine oturmamamın sakıncası yoktu, değil mi?” diye sormuştu, istasyona beraber yürürlerken. “Seninkilerin hepsi dolu görünüyordu.”</p>

  <p>Bu doğru değildi ama kız onu yalanlamadı. Philip’in yokluğunun onun için hiçbir anlamı olmasa da öyleymiş numarası yapmasına minnettar olurdu. Bir sitem ruhuna merhem olabilirdi.</p>

  <p>“Bence her gün aynı masaya oturman saçmalık. Ara sıra diğer kızlara da gitmelisin.”</p>

  <p>Ama bunu daha fazla düşündükçe, Mildred’ın ona tümüyle teslim olmasının tek özgürlük şansı olduğundan emin oluyordu. Yaşlı, büyülerle metamorfoza uğramış, onu olması gereken düzgün biçimine kavuşturabilecek iksirlerin peşine düşmüş bir şövalye gibiydi. Philip’in tek bir umudu vardı. Mildred Paris’e gitmeyi çok arzuluyordu. Pek çok İngiliz için olduğu gibi, ona göre de bu şehir eğlencenin ve modanın merkeziydi: Londra’da ödemeniz gerekenin neredeyse yarı fiyatına en son moda olan şeyi alabileceğiniz Magasin du Louvre’u duymuştu; arkadaşlarından biri balayı için Paris’e gitmiş, bütün gününü Louvre’da geçirmişti; o ve kocası, canım benim, orada geçirdikleri zaman boyunca sabah altıdan önce yatağa girmemişler; Moulin Rouge ve daha bilmediğim tüm o yerler... Kızın arzularına boyun eğip eğmemesi Philip’in umurunda değildi, bu onun dileğinin gerçekleşmesine duyduğu minnet karşılığı rızasız ödeyeceği bir karşılık olacaktı. Kızın hangi koşullarda onun tutkusunu tatmin ettiği umurunda değildi. Ona ilaç içirmek gibi çılgınca, melodramları çağrıştıran bir düşünceye bile kapılmıştı. Heyecanlanır umuduyla kıza içki içirmişti ama şarabı hiç sevmiyordu; dışarıdan iyi göründüğü için şampanya ısmarlaması hoşuna gitse de asla yarım bardaktan fazla içmiyordu. Ağzına kadar dolu büyük bir şişeyi elini sürmeden bırakabiliyordu.</p>

  <p>“Garsonlara senin kim olduğunu gösterir bu,” diyordu.</p>

  <p>Philip onun her zamankinden daha dostane göründüğü bir anı seçti. Martın sonunda anatomiden bir sınavı vardı. Bir hafta sonra gelen Paskalya’da Mildred’ın üç tam gün tatili olacaktı.</p>

  <p>“Diyorum ki o zaman neden Paris’e gitmiyoruz?” diye önerdi Philip. “Şahane vakit geçiririz.”</p>

  <p>“Nasıl olur? Bir sürü para ister.”</p>

  <p>Philip bunu düşünmüştü. Hiç yoksa yirmi beş sterlin tutardı. Bu onun için büyük bir rakamdı. Onun için son kuruşuna kadar harcamaya razıydı.</p>

  <p>“Ne önemi var? Geleceğini söyle, sevgilim.”</p>

  <p>“Sırada ne olduğunu bilmek istiyorum. Evli olmadığım bir adamla uzaklara gittiğimi düşünemiyorum. Böyle bir şey teklif etmemelisin.”</p>

  <p>“Ne önemi var ki?”</p>

  <p>Rue de la Paix’nin ihtişamını ve Folies Bergeres’in parlak görkemini daha da ballandırarak anlattı. Louvre’u ve Bon Marche’yi tarif etti. Ona Cabaret du Neant’dan, Abbaye’dan ve yabancıların gittiği çeşitli uğrak yerlerinden bahsetti. Paris’in kendisinin nefret ettiği yüzünü, parlak renklerle betimledi. Onunla gitmesi için ısrar etti.</p>

  <p>“Beni sevdiğini söyleyip duruyorsun ama gerçekten sevseydin benimle evlenmek isterdin. Bana hiç evlenme teklif etmedin.”</p>

  <p>“Biliyorsun, buna gücüm yetmez. Ne de olsa birinci sınıftayım, daha altı yıl bir kuruş bile kazanmayacağım.”</p>

  <p>“Ah, seni suçlamıyorum. Önümde diz çöksen de seninle evlenmezdim.”</p>

  <p>Evliliği birçok kez düşünmüştü ama bu onun çekindiği bir adımdı. Paris’teyken evliliğin, cahillerin saçma bir kurumu olduğu düşüncesine varmıştı. Ayrıca sürekli bir bağın onu mahvedeceğini biliyordu. Orta sınıf içgüdülerine sahipti ve bir garsonla evlenmek ona korkunç bir şey gibi görünüyordu. Kaba saba bir eş, onun doğru düzgün bir iş bulmasına mâni olabilirdi. Ayrıca mezun olana dek onu ancak idare edecek parası vardı; çocuk yapmamaya karar verseler bile bir eşe bakamazdı. Cronshaw’un mahkûm olduğu pasaklı kadını düşündü ve dehşetle ürperdi. Kibarlık taslayan fikirleri ve kötülüğe çalışan aklıyla Mildred’ın ileride nasıl biri olacağını görebiliyordu: Onunla evlenmesi imkânsızdı. Ama sadece mantığıyla bu karara varmıştı; her ne olursa olsun, ona sahip olması gerektiğini hissediyordu ve evlenmeden bunu yapamayacaksa o zaman evlenirdi de; gelecek kendi başının çaresine bakabilirdi. Felaketle sonuçlanabilirdi; umurunda değildi. Onda takıntı haline dönüşen bir fikre kapıldığında başka hiçbir şey düşünemezdi ve yapmak istediği şeyin mantıklılığı konusunda kendisini ikna etmek için sıradan bir güçten daha fazlasına sahipti. Evliliğe dair düşündüğü bütün makul savları alaşağı ederken buldu kendini. Her gün ona kendisini daha büyük bir tutkuyla adıyordu; tatmin edilmeyen aşkı da asabi ve alıngan bir hal almıştı.</p>

  <p>“Vay canına, eğer onunla evlenirsem, çektiğim bütün sıkıntıları ona ödeteceğim,” dedi kendi kendine.</p>

  <p>Sonunda ıstıraba daha fazla katlanması gerekmeyecekti. Bir akşam, Soho’daki artık sık sık gittikleri küçük restoranda yemek yedikten sonra Philip onunla konuştu.</p>

  <p>“Önceki gün, eğer teklif edersem benimle evlenmeyeceğini söylediğinde ciddi miydin?”</p>

  <p>“Evet, neden olmayayım?”</p>

  <p>“Çünkü ben sensiz yaşayamam. Senin daima yanımda olmanı istiyorum. Bundan kurtulmaya çalıştım ama kurtulamıyorum. Hiçbir zaman da kurtulamayacağım. Benimle evlenmeni istiyorum.”</p>

  <p>Böyle bir teklife nasıl karşılık verilmesi gerektiğini bilecek kadar çok ucuz roman okumuştu.</p>

  <p>“Sana minnettar olduğum kesin, Philip. Teklifin gururumu okşadı.”</p>

  <p>“Ah, zırvalama. Benimle evleneceksin, değil mi?”</p>

  <p>“Sence mutlu olabilir miyiz?”</p>

  <p>“Hayır. Ama bunun ne önemi var ki?”</p>

  <p>Bu kelimeler ağzından neredeyse isteği dışında çıkmıştı. Mildred’ı şaşırttılar.</p>

  <p>“Şey, tuhaf bir delikanlısın. O zaman benimle neden evlenmek istiyorsun? Evvelki gün buna param yetmez demiştin.”</p>

  <p>“Galiba bin dört yüz sterlin kadar bir param kaldı. İki kişi, tek kişi kadar ucuz yollu yaşayabilir. Bu, ben mezun olana ve hastane görüşmelerimi yapana kadar bizi idare eder, sonra bir asistanlık bulabilirim.”</p>

  <p>“Yani, altı yıl boyunca hiçbir şey kazanamayacaksın. O zaman da haftada yaklaşık dört sterlinle geçinmemiz gerekecek, öyle değil mi?”</p>

  <p>“Üç sterlinden pek fazlası olmaz. Ödemem gereken okul ücretlerim var.”</p>

  <p>“Peki, asistan olarak ne kazanacaksın?”</p>

  <p>“Haftada üç sterlin.”</p>

  <p>“Yani, sonunda haftada sadece üç sterlin kazanmak için mi onca zaman çalışıp küçük bir servet harcıyorsun? Şimdikinden daha iyi durumda olacağıını sanmıyorum.”</p>

  <p>Philip bir an sessiz kaldı.</p>

  <p>“Yani benimle evlenmeyeceğini mi söylüyorsun?” diye sordu boğuk bir sesle. “Benim büyük aşkımın senin için hiçbir anlamı yok mu?”</p>

  <p>“İnsanın bu tip konularda kendini düşünmesi lazım, değil mi? Evlenmenin bence sakıncası yok, ama şimdikinden daha iyi durumda olmayacaksam evlenmek istemiyorum. Hiçbir faydası yok bence.”</p>

  <p>“Eğer beni önemseseydin, bunların hiçbirini düşünmezdin.”</p>

  <p>“Belki.”</p>

  <p>Philip sessiz kaldı. Boğazındaki düğümden kurtulmak için bir bardak şarap içti.</p>

  <p>“Şimdi dışarı çıkan kıza baksana,” dedi Mildred. “O kürkü Brixton’daki Bon Marche’den almış. Oraya son gittiğim seferde vitrinde görmüştüm onu.”</p>

  <p>Philip yüzünde haşin bir ifadeyle gülümsedi.</p>

  <p>“Neye gülüyorsun?” diye sordu kız. “Bu doğru. O zaman teyzeme dedim ki, vitrinde duran böyle bir şeyi satın almazdım ben çünkü herkes ona kaç para ödediğini bilir.”</p>

  <p>“Seni anlayamıyorum. Beni korkunç bir şekilde mutsuz ediyorsun, ardından konuştuklarımızla hiçbir alakası olmayan şeyler zırvalamaya başlıyorsun.”</p>

  <p>“Bana karşı çok kötüsün,” diye cevapladı kız, incinmişti. “O kürke gözümün takılmasına engel olamadım, çünkü teyzeme demiştim ki... ”</p>

  <p>“Teyzene ne dediğin umurumda bile değil,” diye böldü Philip tahammülsüzce.</p>

  <p>“Benimle küfürlü konuşmanı istemiyorum Philip. Biliyorsun hoşuma gitmiyor.”</p>

  <p>Philip hafifçe gülümsedi, ama bakışları yabaniydi. Biraz sessiz kaldı. Surat asıp kıza baktı. Ondan nefret ediyor, tiksiniyor ve onu seviyordu.</p>

  <p>“Azıcık bir sağduyum olsaydı seni bir daha asla görmezdim,” dedi sonunda. “Keşke seni sevdiğim için kendimden nasıl yürekten nefret ettiğimi anlayabilsen! ”</p>

  <p>“Bana söylenecek hoş bir şey değil bu,” diye cevapladı kız, asık suratla.</p>

  <p>“Değil,” diye güldü Philip. “Hadi Pavilion’a gidelim.”</p>

  <p>“Senin tuhaf yanın şu ki insan hiç ummazken gülmeye başlıyorsun. Hem seni bu kadar mutsuz ediyorsam, neden beni Pavilion’a götürmek istiyorsun ki? Ben eve gitmeye gayet hazırım.”</p>

  <p>“Sadece senin yanındayken, senden uzakta olduğumdan daha az mutsuzum.”</p>

  <p>“Benim hakkımda gerçekten ne düşündüğünü bilmek isterdim.”</p>

  <p>Philip kahkahayı koyuverdi.</p>

  <p>“Canım benim, bilseydin benimle bir daha asla konuşmazdın.”</p>
</body>
</html>