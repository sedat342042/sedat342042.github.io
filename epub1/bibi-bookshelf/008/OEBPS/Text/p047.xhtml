<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>47</h2>

  <p>Martta Salon’a iş göndermenin bütün heyecanı ortalığa yayılmıştı. Tipik biçimde, Clutton’ın hazır hiçbir şeyi yoktu ve Lawson’ın gönderdiği iki kafaya küçümsemeyle bakıyordu; bunlar bariz biçimde bir öğrencinin işleriydi, modellerin basit portreleriydi ama belli bir güce sahiptiler; mükemmelliği hedefleyen Clutton’ın, tereddüdü açık eden hiçbir çabaya sabrı yoktu ve omuz silkip Lawson’a, atölyesinden çıkmasına bile izin verilmemesi gereken şeyleri sergilemenin münasebetsizlik olduğunu söyledi; bu iki kafa kabul edildiğinde de küçümsemesinden bir şey eksilmedi. Flanagan da şansını denedi ama onun resimleri reddedildi. Bayan Otter başarılı ve ikinci sınıf, kusursuz bir <i>Portrait de ma Mère</i><a class="dipnot2" href="../Text/dipnotlar.xhtml#a71" id="k71"><sup>[71]</sup></a>&nbsp;gönderdi ve bu resim gayet güzel bir yere asıldı.</p>

  <p>Philip’in Heidelberg’den ayrıldığından bu yana görmediği Hayward birkaç günlüğüne Paris’e geldi; Philip’le Lawson’ın atölyelerinde Lawson’ın resimlerinin asılışını kutlamak üzere verdikleri partiyle aynı zamana denk gelmişti. Philip, Hayward’ı tekrar görmeye can atıyordu, ama sonunda buluştuklarında biraz hayal kırıklığı yaşadı. Hayward görüntü bakımından biraz değişmişti: Gür saçları biraz seyrelmiş, açık sarı tellerin hızla beyazlamasıyla kuru ve renksiz biri olup çıkmıştı; mavi gözleri eskisinden daha soluktu ve yüz hatlarında bir kasvet vardı. Öte yandan, zihinsel açıdan hiç değişmemişti ve on sekizindeki Philip’i etkileyen kültür, yirmi birindeki Philip için bir şekilde hor görülecek bir şeye dönüşmüştü. Kendisi de çok değişmişti ve sanata, hayata ve edebiyata dair bütün eski fikirlerini hakir görüyordu; hâlâ bu görüşleri savunan kişilere de tahammül edemiyordu. Hayward’ın önünde hava atmak istediği gerçeğinin birazcık farkındaydı, ama onu galerilere götürdüğünde, daha yakın zamanda edindiği tüm devrim niteliğindeki görüşleri ona boca etti. Hayward’ı Manet’nin <i>Olympia</i>’sına götürüp teatral bir edayla şöyle dedi:</p>

  <p>“Velasquez, Rembrandt ve Vermeer hariç bütün eski ustaları şu tek resme değişebilirim.”</p>

  <p>“Vermeer kim?” diye sordu Hayward.</p>

  <p>“Ah, sevgili dostum, Vermeer’i bilmiyor musun? Hiç medeni değil. Onu tanımadan bir dakika daha geçirmemelisin. O, bir modern gibi resim yapan eski bir usta.”</p>

  <p>Hayward’ı Lüksemburg Müzesi’nden dışarı sürükleyip alelacele Louvre’a yöneldi.</p>

  <p>“Ama burada başka resimler yok mu?” diye sordu Hayward, her şeyi görmek isteyen bir turist arzusuyla.</p>

  <p>“Önemli hiçbir şey yok. Baedeker’inle<a class="dipnot2" href="../Text/dipnotlar.xhtml#a72" id="k72"><sup>[72]</sup></a>&nbsp;gelip onlara kendin de bakabilirsin.”</p>

  <p>Louvre’a vardıklarında Philip arkadaşını Long Gallery’ye yönlendirdi.</p>

  <p><i>“La Gioconda’yı</i> görmek isterdim,” dedi Hayward.</p>

  <p>“Ah, sevgili dostum, sadece edebiyat,” diye cevapladı Philip.</p>

  <p>Sonunda Philip küçük bur odada, Vermeer van Delft’in <i>Dantel Ören Kız</i> resminin önünde durdu.</p>

  <p>“İşte, Louvre’daki en iyi resim. Aynen Manet gibi.”</p>

  <p>Philip başparmağını etkileyici, gösterişli bir şekilde kaldırıp büyüleyici eser hakkında ayrıntılı bir konuşma yaptı. Bunu yaparken, atölyelerin iç bayan jargonunu kullandı.</p>

  <p>“Bu resimde, böylesi harika olan her şeyi görebildiğimden emin değilim,” dedi Hayward.</p>

  <p>“Elbette bu bir ressamın resmi,” dedi Philip. “Meslekten olmayan birinin bunda pek bir şey göremediğine gayet eminim.”</p>

  <p>“Kimin?” dedi Hayward.</p>

  <p>“Meslekten olmayan birinin.”</p>

  <p>Sanat konusunda kendini geliştirmiş çoğu insanda olduğu gibi, Hayward da haklı çıkmaya son derece istekliydi. Kendini gösterme riskini almayanlara karşı dogmacıydı ama kendinden çok emin olanlar karşısında mütevazıydı. Philip’in özgüveninden etkilenmişti ve Philip’in ima ettiği, resmin yegâne olası değerlendirmesinin onu beğendirme densizliğinden başka her şey olabileceğine dair ressamın kibirli iddiasını süklüm püklüm kabul etti.</p>

  <p>Philip’le Lawson bir iki gün sonra partilerini verdiler. Cronshaw, onların iyiliğine bir istisna yaparak, yemeklerinden yemeye razı oldu; Bayan Chalice de gelip onlar için yemek yapmayı önerdi. Kendi cinsine karşı son derece ilgisizdi ve diğer kızlardan ona yardım etmesinin istenmesi önerisini geri çevirdi. Clutton, Flanagan, Potter ve iki kişi daha partinin düzenini oluşturdu. Az eşya vardı, bu yüzden model standı masa niyetine kullanıldı ve misafirler isterlerse valizlerin üstüne istemezlerse de yere oturdular. Ziyafet, Bayan Chalice’in yaptığı bir <i>pot-au-feu’</i>dan<i>,</i> bir koyun budundan oluşuyordu; köşedeki bir fırında kızartılıp sıcacık, güzel kokusuyla gelmişti (Bayan Chalice patates de pişirdi ve atölyeyi kızarttığı havuçların kokusu sardı; kızarmış havuç onun spesiyaliydi); bunu Cronshaw’un yapmak için gönüllü olduğu <i>poires flambées,</i> yanan konyakla servis edilen armut izledi. Yemek, pencerenin yanında duran ve atölyeyi dolduran herkes için hoş bir koku yayan devasa bir <i>fromage de Brie</i> ile son buldu. Cronshaw bir Gladstone çantasının üstünde, bir Türk paşası gibi bacaklarını altına toplayıp şeref konuğu olarak oturdu; etrafını çevreleyen genç insanlara bakarken yüzü iyimser bir ışık saçıyor gibiydi. Sobanın yandığı küçük atölye çok sıcak olmasına rağmen, alışkanlıktan yakasını kaldırdığı büyük paltosunu ve melon şapkasını çıkarmamıştı: Önünde bir sıra halinde, bir şişe viskinin iki yanında ikişer ikişer duran dört büyük Chianti <i>fiaschi</i>'sine<a class="dipnot2" href="../Text/dipnotlar.xhtml#a73" id="k73"><sup>[73]</sup></a>&nbsp;memnuniyetle bakıyordu; bunun ona, dört şişman haremağasının muhafızlık ettiği sıska, sarışın bir Çerkez’i anımsattığını söyledi. Hayward geri kalanlara rahat hissettirmek için tüvit bir takım elbise giyip Trinity Hail kravatı taktı. Gülünç biçimde, tam bir İngiliz gibi görünüyordu. Diğerleri ona karşı dikkatli bir biçimde naziktiler, çorba içerken havadan ve siyasi durumdan konuştular. Koyun budunu beklerken bir duraksama oldu, Bayan Chalice bir sigara yaktı.</p>

  <p>“Rapunzel, Rapunzel, hadi saçlarını ser,” dedi birdenbire.</p>

  <p>Zarif bir hareketle bir kurdeleyi çözünce bukleleri omuzlarına döküldü. Başını salladı.</p>

  <p>“Saçım açıkken hep daha rahat hissediyorum.”</p>

  <p>Büyük kahverengi gözleri, ince, münzevi yüzü, solgun cildi ve geniş alnıyla bir Burne-Jones resminden çıkmış gibiydi. Uzun, güzel elleri vardı, tırnaklarında nikotinden derin lekeler oluşmuştu. Leylak-yeşil renkte, uçuşan bir kumaşa bürünmüştü. Onda Kensington High Street’in romantik havası vardı. Kösnül bir çekiciliğe sahipti; mükemmel bir yaratıktı, nazik ve iyi huyluydu; yapmacık tavırları yüzeysel kalıyordu. Kapı çalındı, hepsinden bir sevinç haykırışı çıktı. Bayan Chalice kalkıp kapıyı açtı. Koyun budunu alıp bir tabakta Vaftizci Yahya’nın başını taşır gibi, yukarıda tutarak getirdi; sigara hâlâ ağzındayken ciddi, merasimli adımlarla ilerledi.</p>

  <p>“Selam sana, Herodias’ın kızı,” diye bağırdı Cronshaw.</p>

  <p>Koyun budu afiyetle yendi, bu solgun yüzlü hanımın ne kadar iştahlı olduğu görüldü. Clutton’la Potter onun her iki yanına oturdular, herkes de kızın durduk yerde nazlı olmadığını anladı. Bayan Chalice altı haftada insanların çoğundan bıkmıştı, ama genç kalplerini onun ayaklarının altına seren centilmenlere daha sonra tam olarak nasıl davranılması gerektiğini gayet iyi biliyordu. Onlara karşı hiçbir kötü niyet beslememekle birlikte onları sevmekten vazgeçiyor ve hiçbir aşinalık taşımayan bir dostlukla muamele ediyordu. Ara sıra Lawson’a melankolik gözlerle bakıyordu. <i>Poires flambées</i> gayet başarılı olmuştu, bunun nedeni kısmen konyak kısmen de Bayan Chalice’in onu peynirle birlikte yemeleri gerektiğinde ısrar etmesiydi.</p>

  <p>“Ya bunun mükemmel bir tadı var ya da ben gidip kusacağım, bilemiyorum hangisi,” dedi bu karışımdan adamakıllı yedikten sonra.</p>

  <p>Kahveyle konyak, herhangi bir talihsiz sonucun vuku bulmasını önleyecek hızda yetişti ve oturup rahat rahat sigaralarını tüttürdüler. Kasti bir sanatsallık barındırmayan hiçbir şey yapmayan Ruth Chalice, kendini Cronshaw’un nazik muamelesine bırakıp mükemmel başını onun omzuna koydu. Zamanın karanlık derinliklerine düşünceli gözlerle baktı ve ara sıra Lawson’a uzun, dalgın bir bakış atıp derin derin iç çekti.</p>

  <p>Ardından yaz geldi, tez canlılık bu genç insanları ele geçirdi. Mavi gökler onları denize çağırdı, bulvardaki çınar ağaçlarının yaprakları arasından ah eden hoş esinti ise kırsala çekti. Herkes Paris’ten gitme planları yaptı; yanlarına almaları gereken tuvallerin en uygun hangi ebatta olacağını tartıştılar; eskiz çizmek için bol bol pano aldılar; Bretonya’daki çeşitli yerlerin özelliklerine ilişkin konuştular. Flanagan’la Potter, Concarneau’ya gitti; Bayan Otter’la annesi, belli ki doğal bir içgüdüyle, Pont-Aven’e gitti; Philip’le Lawson Fontainebleau ormanına gitmeye karar verdiler, Bayan Chalice de Moret’de resmi yapılacak pek çok şeyin olduğu çok iyi bir otel biliyordu; burası Paris’e yakındı ve ne Philip ne de Lawson tren parasını umursadı. Ruth Chalice de orada olacaktı ve Lawson açık havada onun bir portresini yapmayı tasarlıyordu. Tam o sıralarda Salon, insanları bahçelerde, güneş ışığı altında, kırpışan gözlerle ve yüzlerinde güneşin aydınlattığı yaprakların yeşil yansımalarıyla gösteren portrelerle doluydu. Clutton’dan onlarla gelmesini istediler ama o, yaz mevsimini kendi başına geçirmeyi tercih ediyordu. Cezanne’ı yeni keşfetmişti ve Provence’a gitmeye can atıyordu; sıcak mavilikten ter misali boncuk boncuk damlayacak gibi görünen ağır gökler, beyaz tozlu yollar, güneşin rengini alıp götürdüğü soluk çatılar ve sıcaktan grileşmiş zeytin ağaçları görmek istiyordu.</p>

  <p>Yola çıkmalarından bir gün önce, sabah dersinden sonra Philip eşyalarını toplarken Fanny Price’la konuştu.</p>

  <p>“Ben yarın gidiyorum,” dedi neşeyle.</p>

  <p>“Nereye gidiyorsun?” diye sordu kız hemen. “Uzağa gitmiyorsun değil mi?” Suratı asıldı.</p>

  <p>“Yaz için uzağa gidiyorum. Sen gitmiyor musun?”</p>

  <p>“Hayır, ben Paris’te kalıyorum. Senin de kalacağını sanmıştım. Sabırsızlıkla bekliyordum ki...”</p>

  <p>Durdu, omuz silkti.</p>

  <p>“İyi de burası acayip sıcak olmayacak mı? Sana hiç iyi gelmez.”</p>

  <p>“Bana iyi gelip gelmemesi de umurunda sanki. Sen nereye gidiyorsun?”</p>

  <p>“Moret.”</p>

  <p>“Chalice gidiyor oraya. Onunla beraber gitmiyorsun değil mi?”</p>

  <p>“Lawson’la ben gidiyoruz. O da oraya gidiyor. Gerçekten beraber mi gideceğiz bilmiyorum.”</p>

  <p>Fanny Price gırtlaktan gelen alçak bir ses çıkardı, büyük suratı iyice asılıp kıpkırmızı kesildi.</p>

  <p>“Ne kadar iğrenç! Senin düzgün bir adam olduğunu sanmıştım. Neredeyse buradaki tek düzgün adam. O Clutton’la, Potter’la, Flanagan’la, hatta ihtiyar Foinet’yle bile -bu yüzden onun için bu kadar zahmete giriyor- birlikte oldu, şimdi de ikiniz, sen ve Lawson. Midem bulandı!”</p>

  <p>“Ah, saçmalığa bak! O çok düzgün biri. İnsan ona tıpkı erkeğe olduğu gibi davranabiliyor.”</p>

  <p>“Of, konuşma benimle, konuşma benimle.”</p>

  <p>“İyi de sana ne oluyor?” diye sordu Philip. “Yaz mevsimimi nerede geçirdiğim seni gerçekten hiç ilgilendirmez.”</p>

  <p>“Ben bunu dört gözle bekliyordum,” dedi nefesi kesilerek, neredeyse kendi kendine konuşuyor gibiydi. “Bir yerlere gidecek paran olduğunu sanmıyordum, hem buralarda başka kimse de kalmayacak, birlikte çalışabilir ve bir şeyleri görmeye gidebilirdik.” Ardından düşünceleri tekrar Ruth Chalice’e döndü. “İğrenç canavar,” diye bağırdı. “İki çift laf edilecek biri değil.”</p>

  <p>Philip içi sıkılarak ona baktı. Kızların kendisine âşık olduğunu düşünen biri değildi; sakatlığının fazlasıyla bilincindeydi ve kadınların yanında kendini tuhaf ve beceriksiz hissediyordu; ama bu feveranın başka ne anlama gelebileceğini de bilmiyordu. Pis kahverengi elbisesi içinde, saçı yüzüne düşen pasaklı, dağınık Fanny Price önünde durdu; öfke yaşları yanaklarından süzülüyordu. Çok iticiydi. Philip kapıya doğru baktı, içinden birinin gelip bu sahneye bir son vermesini diledi.</p>

  <p>“Çok özür dilerim,” dedi.</p>

  <p>“Sen de diğerleri gibisin. Elde edebileceğin her şeyi alıyorsun ve bir teşekkür bile etmiyorsun. Bildiğim her şeyi öğrettim sana. Başka kimse seninle uğraşmaya zahmet etmezdi. Foinet hiç derdini çekti mi? Sana bir şey söyleyeyim -istersen burada bin yıl çalış, iyi bir şey yapabilmenin imkânı yok. Hiçbir yeteneğin yok. Hiçbir özgünlüğün yok. Bunu söyleyen bir tek ben de değilim - herkes böyle diyor. Yaşadığın sürece asla bir ressam olamayacaksın.”</p>

  <p>“Bu da seni ilgilendirmez, öyle değil mi?” dedi Philip kızararak.</p>

  <p>“Ah, sanıyorsun ki sadece öfkeden söylüyorum bunu. Clutton’a sor, Lawson’a sor, Chalice’e sor. Asla asla asla. Senin içinde yok.”</p>

  <p>Philip omuz silkti, yürüyüp gitti. Kız arkasından bağırdı:</p>

  <p>“Asla asla asla.”</p>

  <p>O günlerde Moret, Fontainebleau ormanının kenarında bir caddesi olan eski moda bir kasabaydı ve Écu d’Or da hâlâ <i>Ancien Régime</i>’in bir ayağı çukurda havasını taşıyan bir oteldi. Yılankavi Loing Nehri’ne bakıyordu; Bayan Chalice, eski bir köprü ile onun müstahkem girişinin görüldüğü güzel bir manzarayla nehre nazır küçük bir terası olan bir odada kalıyordu. Akşam yemeğinden sonra burada kahve ve sigara içerek oturuyor, sanat konuşuyorlardı. Biraz uzakta nehre açılan, kenarında akkavaklar bitmiş, dar bir kanal vardı ve günlük çalışmalarının ardından sık sık bu kanal kıyısında gezintiye çıkıyorlardı. Bütün günü resim yaparak geçiriyorlardı. Onların kuşağından pek çokları gibi, pitoresk korkusu konusunda takıntılıydılar ve hor gördükleri sevimlilikten mahrum konular aramak için kasabanın bariz güzelliğine sırt çevirmişlerdi. Sisley ve Monet bu kanalı akkavaklarıyla birlikte resmetmişti ve onlar da Fransa için çok tipik olan şeylere ellerini alıştırma arzusu içindeydiler; ama onun biçimsel güzelliğinden korkuyor, bile isteye ondan kaçınıyorlardı. Kadınların sanatından hiç hoşlanmamasına rağmen Lawson’ı etkileyen parlak yeteneğiyle Bayan Chalice, ağaçların tepelerini dışta bırakarak klişeden kaçınmaya çalıştığı bir resme başladı; Lawson’ın da aklına, ön plana büyük, mavi bir <i>chocolat Menier</i> ilanı koymak gibi mükemmel bir fikir geldi, çünkü bu çikolatanın kutusuna duyduğu iğrenmeyi vurgulamak istiyordu.</p>

  <p>Philip artık yağlıboyayla resim yapmaya başlamıştı. Bu güzel aracı ilk kullandığında, içini ürperten bir keyif hissetti. Sabahları küçük kutusuyla birlikte Lawson’la dışarı çıkıyor, bir tablo yaparak yanında oturuyordu; işinden aldığı keyif yüzünden yaptığının kopyalamaktan başka bir şey olmadığının farkında değildi; arkadaşının o kadar etkisi altındaydı ki sadece onun gözleriyle görüyordu. Donuk renklerle resim yapan Lawson için çimenlerin zümrüt yeşili koyu renk bir kadife gibiyken, gökyüzü ellerinde kopkoyu bir laciverde dönüyordu. Temmuz ayında günler birbiri ardına çok güzel geçti; hava çok sıcaktı ve Philip’in yüreğini kavuran sıcaklık onu halsiz düşürüyordu; çalışamıyordu, zihninde bin bir düşünce vardı. Sabahlarını çoğunlukla kanalın kenarında, akkavakların gölgesinde geçiriyor, birkaç satır okuyor, ardından yarım saat hayal kuruyordu. Bazen külüstür bir bisiklet kiralayıp ormana giden tozlu yolda sürüyor, ardından bir açıklıkta uzanıyordu. Kafası romantik fantezilerle dopdoluydu. Watteau’nun neşeli ve tasasız hanımları, kavalyeleriyle büyük ağaçların arasında gezinirlerken, birbirlerine önemsiz, hoş şeyler fısıldarlarken ve bir şekilde tarifsiz bir korkunun baskısı altındaymış gibi görünüyorlardı.</p>

  <p>Orta yaşlı, gür ve müstehcen kahkahasıyla Rabelais’nin romanlarından fırlamışa benzeyen şişman bir Fransız kadın hariç, otelde yalnızdılar. Bu kadın gününü nehir kenarında sabırla, hiç yakalayamadığı balıkları tutmaya çalışmakla geçiriyordu, Philip ara sıra gidip onunla konuşuyordu. Philip onun, çağımızın en kötü şöhretli üyesi Bayan Warren’ın<a class="dipnot2" href="../Text/dipnotlar.xhtml#a74" id="k74"><sup>[74]</sup></a>&nbsp;ifa ettiği meslek dalına mensup olduğunu ve yeterince çalıştıktan sonra, artık sakin bir <i>bourgeoise</i> hayatı sürdüğünü öğrenmişti. Kadın Philip’e açık saçık öyküler anlatıyordu.</p>

  <p>“Sevilla’ya mutlaka gitmelisin,” dedi - biraz kırık bir İngilizceyle konuşuyordu. “Dünyanın en güzel kadınları.”</p>

  <p>Yandan çapkın bir bakış atıp başını salladı. Kat kat olmuş gıdısı, büyük göbeği, kıs kıs gülüşüyle sarsıldı.</p>

  <p>Hava o kadar ısınmıştı ki geceleri uyumak imkânsız hale gelmişti. Sıcaklık, maddi bir unsur gibi, ağaçların altında oyalanıyordu adeta. Yıldızların aydınlattığı geceyi bırakmak istemiyor, bu yüzden üçü Ruth Chalice’in odasının terasında sessizce, saatlerce, artık konuşamayacak kadar yorgun halde ama bu durgunluktan büyük keyif alarak oturuyorlardı. Nehrin mırıltısını dinliyorlardı. Kendilerini yatağa sürüklemeden önce kilisenin saati biri, ikiyi, bazen de üçü çalıyordu. Philip birdenbire Ruth Chalice ile Lawson’ın sevgili olduklarını anladı. Bunu kızın genç ressama bakışından ve Lawson’ın takındığı sahiplenme havasından tahmin etmişti; Philip onlarla otururken, hava tuhaf bir şeyle ağırlaşmış gibi, bir akışla çevrelendiklerini hissediyordu. Bu aydınlanma şok edici olmuştu. Bayan Chalice’e iyi bir arkadaş gözüyle bakıyor; onunla konuşmaktan keyif alıyordu ama daha yakın bir ilişki içine girmek onun için mümkün görünmüyordu. Bir pazar günü, bir yemek sepetiyle ormana gittiler, ağaçların uygun biçimde çevrelediği bir açıklığa vardıklarında Bayan Chalice, kır hayatına uygun olduğu için ayakkabılarını ve çoraplarını çıkarmakta ısrar etti. Çok hoş bir manzara olabilirdi ama ayakları hayli büyüktü ve her iki ayağının üçüncü parmağında büyükçe birer nasır vardı. Philip, bu davranışıyla biraz gülünç göründüğünü düşündü. Ama artık kıza çok farklı bir gözle bakıyordu; iri gözlerinde ve yanık teninde yumuşacık, kadınsı bir şeyler vardı; onun çekiciliğini göremediği için kendini aptal hissetti. Kızda kendisine karşı azıcık bir küçümseme olduğunu hissetmişti, çünkü onu gerçekte olduğu gibi değil, kendi düşüncesine göre algılıyor, Lawson’da bir üstünlük emaresi olduğunu sanıyordu. Lawson’a imreniyordu ve onun kendisini değil de, aşkını kıskanıyordu. Onun yerinde olmayı, onun kalbiyle hissetmeyi dilerdi. Tedirgindi, aşkın yanından geçip gideceği korkusu onu ele geçirmişti. Kendisini sarıp sarmalayacak bir tutku istiyordu, ayakları yerden kesilsin ve nereden geldiği umurunda olmayan büyük bir istek onu güçsüz düşürsün istiyordu. Artık Bayan Chalice’le Lawson ona bir şekilde farklı görünüyorlardı ve onlarla sürekli bir arada olmak da Philip’i huzursuz ediyordu. Kendisinden hoşnut değildi. Hayat ona istediğini vermiyordu, zaman kaybettiğine dair sıkıntılı bir hissiyat içindeydi.</p>

  <p>İriyarı Fransız kadın kısa bir süre sonra çiftin arasında ne tür bir ilişki olduğunu tahmin etti ve konuyu Philip’le son derece açık bir biçimde konuştu.</p>

  <p>“Ya sen,” dedi kadın, sevgililerinin şehvetini artıran hoşgörülü gülümsemelerinden biriyle, “senin de bir <i>petite amie</i>’n var mı?”</p>

  <p>“Yok,” dedi Philip, kızararak.</p>

  <p>“Neden peki? <i>C’est de votre âge.</i>”<a class="dipnot2" href="../Text/dipnotlar.xhtml#a75" id="k75"><sup>[75]</sup></a></p>

  <p>Philip omuz silkti. Elinde bir Verlaine kitabı vardı, yürüyüp gitti. Okumaya çalıştı ama tutkusu çok güçlüydü. Flanagan’ın ona anlattığı rastgele aşk maceralarını düşündü, bir <i>cul-de-sac’</i>taki<a class="dipnot2" href="../Text/dipnotlar.xhtml#a76" id="k76"><sup>[76]</sup></a> evlere yapılan gizli ziyaretleri, Utrecht kadifesi kaplı salonları ve boyalı kadınların paralı zarafetini. Tüyleri diken diken oldu. Uykudan yeni uyanmış genç bir hayvan gibi kollarını bacaklarını açarak kendini çimenlerin üstüne attı; dalgalanan su, belli belirsiz esintiyle hafifçe titreşen akkavaklar, mavi gökyüzü neredeyse dayanılmaz geldi ona. Aşka âşıktı. Hayalinde, sıcak dudakların kendisininkileri öpüşünü ve yumuşak ellerin ensesine dokunuşunu hissetti. Kendini Ruth Chalice’in kollarında hayal etti, onun koyu renk gözlerini ve cildinin mükemmel dokusunu düşündü; böylesi şahane bir maceranın parmaklarından kayıp gitmesine deli oluyordu. Hem Lawson yaptıysa, o neden yapmasındı? Ama bu hislere sadece onu görmediğinde, geçeleri uyanık yatarken veya kanalın yanında tembelce hayal kurarken kapılıyordu; Bayan Chalice’i görünce birdenbire çok farklı hissediyordu; onu kollarına almak gibi hiçbir arzusu kalmıyor, kendini onu öperken hayal edemiyordu. Çok tuhaftı. Ondan uzakken kızın çok güzel olduğunu düşünüyor, büyüleyici gözlerini ve yüzünün pürüzsüz solgunluğunu hatırlıyordu; ama onunla bir aradayken sadece kızın düz göğüslü olduğunu, dişlerinin de hafiften çürüdüğünü görüyordu; ayak parmaklarındaki nasırları unutamıyordu. Kendisini anlayamıyordu. Hep sadece gıyabında sevecek, iğrenmeye yol açar gibi görünen bir hayal çarpıtması yüzünden, buna fırsatı olduğunda keyfini çıkaramayacak mıydı?</p>

  <p>Hava değişip de onlara uzun yazın kesinlikle sona erdiğini duyurarak hepsini Paris’e gerisingeri yolladığında, Philip buna hiç üzülmedi.</p>
</body>
</html>