<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>50</h2>

  <p>Philip o meşum olayı kafasından söküp atamıyordu. Onu en çok rahatsız eden, Fanny’nin çabasının boşunalığıydı. Kimse ondan ne daha fazla ne de daha içtenlikle çalışabilirdi; kendine tüm kalbiyle inanmıştı; ama özgüvenin pek bir şey ifade etmediği ve tüm arkadaşlarının özgüveninin yüksek olduğu açıktı, Miguel Ajuria da onlardan biriydi; Philip ayrıca İspanyol’un kahramanca girişimi ile yapmaya çalıştığı şeyin abesliği arasındaki farktan büyük hayrete düşüyordu. Philip’in okuldaki yaşamının mutsuzluğu onda bir öz değerlendirme yapma isteği uyandırıyordu ve uyuşturucu kullanmak gibi, insanı mengeneye sokan bu durum onu öylesine ele geçirmişti ki artık duygularını tahlil etmeye belli bir heves duyuyordu. Sanatın onu diğerlerinden daha farklı etkilediğini düşünmeden edemiyordu. Güzel bir resim Lawson’ı hemen heyecanlandırıyordu. Aldığı zevk içgüdüseldi. Flanagan bile Philip’in mantık çerçevesinde düşünmeye mahkûm olduğu belli şeyleri hissediyordu. Kendi takdiri entelektüel düzeydeydi. İçinde sanatçı tabiatı barındırıyorsa (bu ifadeden nefret ediyordu ama yerine başka bir şey bulamamıştı), güzelliğin onların yaptığı gibi duygusal, nedensiz bir biçimde hissedilmesi gerektiğini düşünmekten kendini alamıyordu. Nesneleri isabetli biçimde kopyalamasını mümkün kılan sığ bir el becerisinden daha fazla bir şeye sahip olup olmadığını merak etmeye başlamıştı. Bu hiçbir şey değildi. Teknik mahareti hor görmeyi öğrenmişti. Resim söz konusuysa, önemli olan hissetmekti. Lawson belli bir biçimde, bireyselliği delip geçen her bir etkiye duyarlı bir öğrencinin taklit edebilme becerisi aracılığıyla resim yapıyordu, çünkü bu onun tabiatında vardı. Philip kendi yaptığı Ruth Chalice portresine baktı ve artık üstünden üç ay geçmişken, bunun Lawson’ınkinin rezil bir kopyasından başka bir şey olmadığını fark etti. Kendini budala hissetti. Beyniyle resim yapıyordu ve herhangi bir değer atfedilebilecek tek resmin kalple yapılan olduğunu maalesef biliyordu.</p>

  <p>Çok az parası vardı -hemen hemen bin altı yüz sterlin- ve katı bir ekonomi uygulaması şarttı. On yıl boyunca herhangi bir şey kazanacağına güvenemiyordu. Resim tarihi, metelik kazanamamış ressamlarla doluydu. Yoksulluğa boyun eğmeliydi ve bu arada ölümsüz eserler üretmesi iyi olurdu, ama ikinci sınıf olmanın ötesine asla geçemeyeceğine dair dehşetli bir korku duyuyordu. İnsanın gençliğinden, hayatın eğlencesinden ve farklı var olabilme ihtimallerinden vazgeçmesine değer miydi? Paris’te sınırlı, dar kafalı hayatlar sürdürdüklerini bilecek kadar yabancı ressamların varlığından haberdardı. Bazılarının şöhret arayışıyla yirmi yıl boyunca sürüklendiğini biliyordu; şöhretse sefalete ve alkolizme batana dek onlardan kaçıp duruyordu. Fanny’nin intiharı anıları canlandırmış, Philip şu veya bu kişinin çaresizlikten kurtulma biçimleri hakkında korkunç hikâyeler duymuştu. Öğretmenin zavallı Fanny’ye verdiği hakaretamiz tavsiyeyi hatırladı: Bu tavsiyeye uyup umutsuz çabasından vazgeçse onun için iyi olurdu.</p>

  <p>Philip, Miguel Ajuria’nın portresini bitirdi ve onu Salon’a göndermeye karar verdi. Flanagan iki resim gönderiyordu ve kendisinin Flanagan kadar iyi resim yapabildiğini düşünüyordu. Bu portre üstünde o kadar çok çalışmıştı ki bir değeri olması gerektiğine dair bir his taşıyordu. Ona bakınca, ne olduğunu söyleyemese de bir şeylerin yanlışlığını hissettiği doğruydu, ama resimden uzaklaşınca morali yükseliyor, memnuniyetsizlik duymuyordu. Onu Salon’a gönderdi ve reddedildi. Resmin kabul edilebilmesi konusunda çok küçük bir şans olduğuna kendini ikna ettiğinden bunu pek umursamadı, ta ki birkaç gün sonra Flanagan koştura koştura gelip Lawson’la Philip’e resimlerinden birinin kabul edildiğini söyleyene dek. Philip ifadesiz bir yüzle onu tebrik etti, Flanagan da kendini kutlamakla o kadar meşguldü ki Philip’in sesinde bariz biçimde hissedilmesine mâni olamadığı ironi tonunu fark etmedi. Daha zeki olan Lawson’dansa bu kaçmadı ve Philip’e merakla baktı. Kendi resmi iyiydi, bunu bir iki gün öncesinden biliyordu ve Philip’in tavrına biraz içerlemişti. Ama Amerikalı gider gitmez Philip’in ona yönelttiği ani sorudan hayrete düştü.</p>

  <p>“Benim yerimde olsan her şeyden vazgeçer miydin?”</p>

  <p>“Ne <i>demek</i> istiyorsun?”</p>

  <p>“İkinci sınıf ressam olmaya değer mi merak ediyorum. Başka şeylerde, mesela doktorsan ya da ticaretle uğraşıyorsan, orta karar olman çok da önemli değildir. Geçimini sağlarsın ve idare edebilirsin. Ama ikinci sınıf resimler üretmenin ne faydası var?”</p>

  <p>Lawson Philip’i severdi ve resminin reddedilmesine cidden üzüldüğünü fark eder etmez onu teselli etmeye koyuldu. Salon’un, reddettiği resimlerin sonradan ünlü olması gibi kötü bir şöhreti vardı; Philip ilk kez bir şey göndermişti ve bir geri çevirme yaşanabileceğini beklemiş olmalıydı; Flanagan’ın başarısı izah edilebilirdi çünkü resmi şatafatlı ve yüzeyseldi: Tam da tembel bir jürinin içinde bir değer görebileceği türden bir şeydi. Philip huzursuzlandı; Lawson’ın onun böyle önemsiz bir musibetten cidden rahatsız olabileceğini düşünmesi ve moral bozukluğunun kendi güçlerine duyduğu çok derin güvensizliğin bir sonucu olduğunu fark etmemesi utanç vericiydi.</p>

  <p>Clutton son zamanlarda Gravier’s’de birlikte yemek yiyen gruptan nedense uzaklaşmış, çoğunlukla kendi kendine yaşamaya başlamıştı. Flanagan onun bir kıza âşık olduğunu söyledi, ama Clutton’ın haşin yüzünde hiçbir tutku emaresi görülmüyordu; Philip de onun arkadaşlarından ayrılmasının nedeninin, büyük olasılıkla içindeki yeni fikirleri açık seçik biçimde görmek istemesi olduğunu düşündü. Ama o akşam, diğerleri bir oyuna gitmek üzere restorandan ayrılır ve Philip tek başına otururken, Clutton gelip yemek siparişi verdi. Konuşmaya başladılar; Clutton’ı her zamankinden daha geveze ve daha az alaycı bulan Philip, onun bu güler yüzlülüğünden faydalanmaya karar verdi.</p>

  <p>“Keşke gelip resmime baksan,” dedi. “Senin ne düşündüğünü bilmek isterdim.”</p>

  <p>“Hayır, bunu yapamam.”</p>

  <p>“Neden yapamazsın?” diye sordu Philip kıpkırmızı kesilerek.</p>

  <p>Bunu hepsi birbirinden isterdi ve reddedilmek kimsenin aklına gelmezdi. Clutton omuz silkti.</p>

  <p>“İnsanlar senin eleştirine başvurur ama tek istedikleri övülmektir. Hem eleştiri neye yarar ki? Resmin iyiyse ya da kötüyse onun ne önemi var?”</p>

  <p>“Benim için önemli.”</p>

  <p>“Hayır. İnsanın resim yapmasının tek nedeni buna mâni olamamasıdır. Bedenin herhangi diğer fonksiyonları gibi bir fonksiyondur bu da; sadece nispeten daha az sayıda insan buna sahiptir. İnsan kendisi için resim yapar: Yoksa intihar edecektir. Düşünsene, Tanrı bilir ne kadar zamanı bir şeyi tuvale dökmeye harcıyorsun, ruhunun terini ona akıtıyorsun, peki sonuç ne? Bire karşı on kez Salon tarafından reddediliyor; kabul edilse de insanlar geçerken ona on saniye şöyle bir bakıyorlar; şanslıysan cahil bir ahmak onu satın alıyor; duvarına asıyor ve yemek odasındaki masaya baktığı kadar az bakıyor ona. Eleştirinin sanatçıyla hiçbir alakası yoktur. Nesnel biçimde değerlendirir ama nesnellik sanatçıyı ilgilendirmez.”</p>

  <p>Clutton söylemek istedikleri konusunda kafasını toparlayabilmek için gözlerini elleriyle kapattı.</p>

  <p>“Ressam gördüğü bir şeyi özel bir biçimde algılar, onu ifade etmek için güçlü bir istek duyar ve nedenini bilmeden, duygularını sadece çizgiler ve renklerle ifade edebilir. Bir müzisyen gibidir; bir iki satırı okur ve notaların belli bir kombinasyonu ona kendini ifade eder: Şu şu kelimelerin nasıl olup da onun içinde şu şu notaları ortaya çıkardığım bilmez; öylece oluverir. Sana eleştirinin neden anlamsız olduğuna dair bir neden daha söyleyeyim: Büyük bir ressam dünyayı, doğayı kendisi gibi görmeye zorlar; ama sonraki nesilde başka bir ressam dünyayı başka bir şekilde görür ve ardından halk onu kendisiyle değil de selefiyle yargılar. Bu yüzden Barbizon halkı babalarımıza, ağaçlara belli bir biçimde bakmayı öğretmiştir ve Monet gelip de farklı bir biçimde resim yaptığında, insanlar şöyle demiştir: Ama ağaçlar öyle değil. Ağaçların tam olarak bir ressam onları nasıl görmeyi seçiyorsa öyle olduğu asla akıllarına gelmez. Biz içeriden dışarı doğru resim yapıyoruz - şayet kendi görüşümüzü dünyaya dayatırsak bize büyük ressam derler; dayatmazsak bizi göz ardı ederler; ama <i>biz</i> aynıyızdır. Büyüklüğe ya da küçüklüğe hiçbir anlam yüklemeyiz. Bizden sonra eserlerimize ne olduğu önemsizdir; henüz yapabilirken elimizden geldiğince çok şey çıkarmaya çalışırız.”</p>

  <p>Clutton’ın doymak bilmez iştahı önüne konan yemeği silip süpürürken bir duraksama oldu. Ucuz bir puro içen Philip onu iyice inceledi. Sert bir kayadan heykeltıraşın keskisiyle oyulmuşa benzeyen başının sağlam yapısı, koyu renk sert saç telleri, koca burnu ve iri çene kemikleri güçlü bir adam izlenimi uyandırıyordu; yine de Philip bu maskenin belki de tuhaf bir zayıflığı örtüp örtmediğini merak etti. Clutton’ın işlerini göstermeyi reddetmesi düpedüz gösteriş olabilirdi: Birinin eleştirmesi düşüncesine katlanamıyor kendini Salon’dan gelecek bir reddedilme ihtimaline maruz bırakmıyordu; bir usta olarak görülmek istiyordu ve kendi gözündeki yüksek değerini ortadan kaldırabilecek başka eserlerle karşılaştırılma riski almıyordu. Philip’in onu tanıdığı on sekiz ay boyunca, Clutton gittikçe daha sert ve asabi bir hale bürünmüştü; gizlendiği yerden çıkıp arkadaşlarıyla rekabet etmese de bunu yapanların yüzeysel başarılarına büyük öfke duyuyordu. Lawson’a hiç tahammülü yoktu; ikisi arasında Philip’in onları ilk tanıdığı zamanlardaki sıkı fıkılıktan eser kalmamıştı.</p>

  <p>“Lawson fena değildir,” dedi kibirle, “İngiltere’ye dönecek, popüler bir portre ressamı olacak, yılda on bin kazanacak ve kırk yaşından önce bir ARA<a class="dipnot2" href="../Text/dipnotlar.xhtml#a78" id="k78"><sup>[78]</sup></a>&nbsp;olacak. Asilzadeler ve seçkinler için el yapımı portreler!”</p>

  <p>Philip de geleceğe baktı ve yirmi yıl sonraki aksi, yalnız, yabani ve adsız sansız Clutton’ı gördü; buradaki yaşam kemiklerine işlediğinden hâlâ Paris’te olacak, zalim bir dille küçük bir <i>cenacle'ı</i><a class="dipnot2" href="../Text/dipnotlar.xhtml#a79" id="k79"><sup>[79]</sup></a><i>&nbsp;</i>yönetecek, hem kendisiyle hem dünyayla savaş halinde olacak, gittikçe artan ulaşamadığı bir mükemmellik tutkusuyla çok az eser üretecekti; belki de sonunda alkol batağına saplanacaktı. Son zamanlarda Philip, insanın tek bir yaşamı olduğuna göre onda başarıyı yakalamasının önemli olduğu düşüncesine kapılmıştı, ama para ya da ün kazanmayı başarıdan saymıyordu; bununla tam olarak ne demek istediğinden henüz pek emin değildi, belki de çeşitli deneyimler edinmeyi ve yeteneklerinden en üst düzeyde yararlanmayı kastediyordu. Her halükârda, Clutton’ın kaderi gibi görünen hayatın başarısızlık olduğu barizdi. Tek mazereti, ölümsüz eserler resmetmek olabilirdi. Cronshaw’un acayip İran halısı benzetmesini hatırladı; bunu sık sık düşünüyordu; ama Cronshaw, uçar kaçar mizah anlayışıyla neyi kastettiğini açık seçik ifade etmeyi reddetmişti: Kişi kendi kendine keşfetmediği sürece hiçbir anlamı olmadığını tekrarlamıştı. Sanat kariyerini sürdürme konusunda Philip’in kararsızlığının temelinde, hayatta başarı kazanmaya dair bu arzu yatıyordu. Ama Clutton tekrar konuşmaya başladı.</p>

  <p>“Bretonya’da tanıştığım şu adamla ilgili anlattıklarımı hatırlıyor musun? Geçen gün onu burada gördüm. Tahiti’ye gitmek üzereydi. Meteliğe kurşun atıyordu. <i>Brasseur d’affaires</i>’miş, siz İngilizcede borsa simsarı diyorsunuz galiba; bir karısı ve ailesi, yüklüce de bir geliri varmış. Bunların hepsini ressam olmak için heba etmiş. Sadece gidip Bretonya’ya yerleşmiş ve resim yapmaya başlamış. Hiç parası yoktu, açlıktan ölmekten sonraki en iyi şeyi yapmıştı.”</p>

  <p>“Peki ya karısıyla ailesine ne olmuş?” diye sordu Philip.</p>

  <p>“Ah, onları terk etmiş. Onları kendi başlarına açlıktan ölmeye bırakmış.”</p>

  <p>“Çok aşağılık bir şey yapmış gibi geliyor kulağa.”</p>

  <p>“Ah, sevgili dostum, bir centilmen olmak istiyorsan sanatçı olmaktan vazgeçmelisin. Bunların birbiriyle hiçbir alakası yok. Yaşlı bir anneye bakmak için kap kaçak boyayan insanlar duymuşsundur - eh, bu onları harika birer evlat yapar ama kötü iş çıkarmaya bahane değildir. Onlar sadece tüccardır. Bir sanatçı annesini düşkünler evine yerleştirir. Burada tanıdığım bir ressam bana karısının doğumda öldüğünü anlatmıştı. Ona âşıkmış ve kederinden aklını oynatmış, ama kadının ölüşünü izlerken, kendini yatağın yanında oturmuş onun nasıl göründüğüne, ne dediğine ve kendi hislerine dair aklına notlar alırken bulmuş. Pek centilmence, değil mi?”</p>

  <p>“Peki, bu arkadaşın iyi bir ressam mı?” diye sordu Philip.</p>

  <p>“Hayır, henüz değil, Pissarro gibi çiziyor tıpkı. Kendini bulamadı ama bir renk ve bezeme duygusu var. Ama mesele bu değil. Mesele hissediş, onda da bu var. Karısına ve çocuklarına kaba saba davranıyordu, daima aşağılık herifin teki olmuştu; ona yardım eden insanlara -ki bazen sadece arkadaşlarının nezaketi sayesinde açlıktan ölmekten kurtuluyor- tam bir hayvan gibi davranıyor. Kesinlikle büyük bir ressam olacak.”</p>

  <p>Philip, dünyanın ona verdiği hissedişi tuvale aktarabilme hatırına her şeyden, rahatlıktan, evden, paradan, sevgiden, onurdan, işten vazgeçen adamı düşündü. Bu muhteşem bir şeydi, yine de cesareti onu yüzüstü bırakmıştı.</p>

  <p>Cronshaw’u düşünmek Philip’e, onu bir haftadır hiç görmediğini hatırlattı ve Clutton gidince, yazarı bulacağından emin, kafeye doğru yürüdü. Paris’teki ilk birkaç ayı boyunca, Cronshaw’un her söylediğini Kutsal Kitap kelamı gibi kabul etmişti, ama gerçekçi bir bakış açısına sahipti ve zaman içinde, hiçbir eyleme dönüşmeyen teorilerden sıkılmıştı. Cronshaw’un ince şiir tomarı, paragöz bir yaşam için doyurucu bir sonuç gibi görünmüyordu. Philip, geldiği orta sınıfın sezgilerini mizacından söküp atamıyordu; aşırı yoksulluk, Cronshaw’un kıt kanaat geçinebilmek için yapttğı çalakalem işler, kokuşmuş tavan arası ile kafe masası arasındaki varoluşun tekdüzeliği adamın saygınlığıyla ters düşüyordu. Cronshaw, genç adamın onu onaylamadığını anlayabilecek kadar zekiydi ve onun bu materyalizmine bazen şakacı ama çoğunlukla gayet keskin bir ironiyle saldırıyordu.</p>

  <p>“Sen bir tüccarsın,” dedi Philip’e, “hayatı, sana yüzde üç kazandırması garanti olsun diye devlet tahvillerine yatırmak istiyorsun. Ben müsrifim, sermayemi israf ediyorum. Son kuruşumu kalbimin son atışıyla ödeyeceğim.”</p>

  <p>Bu benzetme Philip’i sinirlendirdi, çünkü konuşana romantik bir hava katıyor ve içgüdüsel olarak, o an aklına gelenlerden daha fazla söyleyecek şeyi olduğunu hisseden Philip’i küçük düşürüyordu.</p>

  <p>Ama tereddüt içindeki Philip, o akşam kendisinden bahsetmek istiyordu. Neyse ki artık geç olmuştu ve Cronshaw’un masasında duran, her biri bir içkiye karşılık gelen fincan tabağı yığını, genel olarak meselelere karşı bağımsız bir görüş benimsemeye hazır olduğunu gösteriyordu.</p>

  <p>“Bana biraz tavsiye verebilir misiniz diye merak ediyorum,” dedi Philip birden.</p>

  <p>“Uymazsın ki, değil mi?”</p>

  <p>Philip sabırsızca omuz silkti.</p>

  <p>“Asla çok iyi bir ressam olabileceğime inanmıyorum. İkinci sınıf olmakta da hiçbir yarar görmüyorum. Bırakmayı düşünüyorum.”</p>

  <p>“Neden bırakasın ki?”</p>

  <p>Philip bir an tereddüt etti.</p>

  <p>“Hayatı seviyorum galiba.”</p>

  <p>Cronshaw’un durağan, yuvarlak yüzünde bir değişim okundu. Ağzının kenarları birden aşağı doğru eğildi, gözleri çukurlarına daha fazla gömüldü; tuhaf biçimde kamburu çıkmış ve yaşlanmış görünmeye başladı.</p>

  <p>“Bu mu?” diye bağırdı, oturdukları kafede etrafına bakınarak. Sesi gerçekten de biraz titremişti.</p>

  <p>“Eğer kurtulabiliyorsan, bunu vakit varken yapmalısın.”</p>

  <p>Philip ona hayretle baktı ama duygularını göstermek daima kendini mahcup hissetmesine yol açıyordu, bu yüzden bakışlarını yere indirdi. Başarısızlığın trajedisine baktığının farkındaydı. Sessizlik oldu. Philip, Cronshaw’un kendi hayatını gözden geçirdiğini düşündü; belki de şahane umutlarının ve hayal kırıklıklarının olduğu, parlaklığını yitirmiş gençliğini düşünüyordu; zevk almanın acınası tekdüzeliğini ve karanlık geleceği. Philip’in bakışları fincan tabağı yığınına takıldı, Cronshaw’un bakışlarının da onların üstünde olduğunu biliyordu.</p>
</body>
</html>