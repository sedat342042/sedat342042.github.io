<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>12</h2>

  <p>Zaman geçtikçe, Philip’in sakatlığına gösterilen ilgi azalıp sona erdi. Bir çocuğun kızıl saçı ya da bir başkasının aşırı şişmanlığı gibi kabul edilir oldu. Ama bu zaman zarfında o aşırı derecede duygusal olup çıkmıştı. Mecbur kalmadıkça asla koşmuyordu, çünkü bunun topallamasını daha görünür kıldığını biliyordu, ayrıca belli bir yürüyüş şekli benimsemişti. Elinden geldiğince, dikkat çekmesin diye çarpık ayağı diğerinin arkasında olacak şekilde sabit duruyor ve sürekli ona bakan var mı diye etrafını izliyordu. Diğer çocukların oynadığı oyunlara katılamadığından, onların yaşamı Philip’e yabancı geliyordu; sadece kendini onların yaptığı şeylerden uzak tutmaya çalışıyordu ve onlarla arasında bir bariyer varmış gibi hissediyordu. Bazen futbol oynayamamasını onun hatası olarak görüyorlardı sanki ve bunu anlamalarını sağlamak Philip’in elinde değildi. Çoğu zaman kendi başınaydı. Önceden gevezelik etmeyi sevse de zamanla sessizleşti. Kendisiyle başkaları arasındaki farkı düşünmeye başladı.</p>

  <p>Yatakhanedeki en büyük çocuk olan Singer onu sevmiyordu ve yaşına göre ufak tefek olan Philip’in hayli sert bir muameleye katlanması gerekmişti. Dönemin yaklaşık ortalarına doğru, okulu <i>Patron</i> diye bir oyunun çılgınlığı sardı. İki kişilik bir oyundu, masada ya da sırada çelik kalemlerle oynanıyordu. Sivri tarafının rakibinizin kalemine değmesi için kaleminizi tırnağınızla itiyordunuz, bu sırada o da bundan kaçınmak için manevra yapıyor, kendi kaleminin ucunu sizinkinin arkasına değdirmeye çalışıyordu; bu başarıldığında başparmağınızın ucuna hohlayıp onu iki kalem ucuna sertçe bastırıyor ve onları düşürmeden kaldırmayı başarırsanız iki kalem de sizin oluyordu. Kısa süre içinde oğlanlar bundan başka bir şey oynamaz oldu ve en becerikliler geniş bir kalem koleksiyonu yaptı. Ama kısa bir süre sonra Bay Watson bunun bir tür kumar olduğuna karar verip oyunu yasakladı ve çocukların kazandığı tüm kalemlere el koydu. Philip bu oyunda çok ustaydı, kazandıklarından vazgeçmesi çok zor oldu; parmakları hâlâ oynamak için kaşınıyordu ve birkaç gün sonra, futbol sahasına giderken, bir dükkâna girip bir penilik J tükenmezkalemi aldı. Onları cebinde taşıyor, varlıklarını hissetmek hoşuna gidiyordu. Singer hemen onda bu kalemlerden olduğunu öğrendi. Singer da kendi kalemlerini vermek zorunda kalmıştı ama Jumbo dediği çok büyük bir tanesini saklamıştı; bu kalem neredeyse yenilmezdi ve Philip’in J’lerini ondan alma imkânına direnemedi. Philip küçük kalemleriyle dezavantajlı olduğunu bilse de maceracı bir mizaca sahipti ve risk almaya razıydı; ayrıca Singer’ın ona bu teklifi geri çevirme şansı tanımayacağını biliyordu. Bir haftadır oynamamıştı, heyecandan titreyerek oyuna oturdu. İki küçük kalemini hemencecik kaybetti, Singer zafer sarhoşuydu ama üçüncü seferde Jumbo bir şekilde sürçtü ve Philip J kalemiyle onu itti. Muzaffer bir sevinç çığlığı attı. Tam bu sırada Bay Watson içeri girdi.</p>

  <p>“Ne yapıyorsunuz?” diye sordu.</p>

  <p>Bakışlarını Singer’dan Philip’e çevirdi, ama hiçbiri cevap vermedi.</p>

  <p>“Bu aptal oyunu oynamanızı yasaklamadım mı ben size?”</p>

  <p>Philip’in kalbi güm güm çarptı. Neler olacağını biliyordu ve fena halde korkmuştu, ama bu korkunun içinde belli bir iftihar da vardı. Hiç sopa yememişti. Elbette acıyacaktı, ama bu sonradan havası atılabilecek bir şeydi.</p>

  <p>“Çalışma odama gelin.”</p>

  <p>Müdür arkasını döndü, çocuklar yan yana onun peşinden gitti. Singer Philip’e fısıldadı:</p>

  <p>“Başımız belada.”</p>

  <p>Bay Watson, Singer’ı işaret etti.</p>

  <p>“Eğil,” dedi.</p>

  <p>Bembeyaz kesilen Philip, çocuğun her darbede titrediğini gördü ve üçüncüden sonra çığlık attığını işitti. Ardından üç tane daha geldi.</p>

  <p>“Bu kadarı yeter. Kalk.”</p>

  <p>Singer doğruldu. Gözyaşları yanaklarından aşağı aralıksız süzülüyordu. Philip öne çıktı. Bay Watson bir an ona baktı.</p>

  <p>“Seni sopalamayacağım. Sen yeni bir çocuksun. Hem bir topala vurmam. İkiniz de defolun ve bir daha yaramazlık yapmayın.”</p>

  <p>Sınıfa döndüklerinde, olan biteni her nasılsa öğrenmiş bir grup çocuk onları bekliyordu. Meraklı sorularla hemen Singer’ın etrafını sardılar. Singer onlara baktı, yüzü acıdan kıpkırmızıydı ve yanaklarında hâlâ gözyaşı izleri vardı. Başıyla biraz gerisinde duran Philip’i işaret etti.</p>

  <p>“O topal olduğu için yırttı,” dedi öfkeyle.</p>

  <p>Philip sessizce durup kızardı. Ona küçümseyerek baktıklarını hissetti.</p>

  <p>“Kaç kez vurdu?” diye sordu bir çocuk.</p>

  <p>Ama Singer cevap vermedi. Canı yandığı için öfkeliydi.</p>

  <p>“Bir daha seninle <i>Patron</i> oynamamı isteme benden,” dedi Philip’e. “Senin keyfin yerinde. Tehlikeye attığın hiçbir şey yok.”</p>

  <p>“Oynamayı ben istemedim.”</p>

  <p>“İstemedin mi?”</p>

  <p>Singer hızla ayağını uzatıp ona çelme taktı. Philip ayakta dikilirken hep hayli dengesiz olurdu, bu yüzden şiddetle yere düştü.</p>

  <p>“Topal,” dedi Singer.</p>

  <p>Okul döneminin geri kalanı boyunca Philip’e insafsızca eziyet etti, Philip onun yoluna çıkmamaya çalışsa da okul o kadar küçüktü ki bu imkânsızdı; onunla dostluk kurmaya, onu neşelendirmeye çalıştı; ona bir bıçak satın alacak kadar kendini alçalttı; Singer bıçağı alsa da öfkesi dinmedi. Bir veya iki kez artık daha fazla dayanamadığından daha iri olan bu çocuğa vurdu, tekme attı, ama Singer ondan o kadar güçlüydü ki Philip çaresiz kaldı ve bunlardan sonra özür dilemesi için daima az veya çok eziyete maruz kaldı. Philip’i sinirden kudurtan da buydu: Katlanabileceğinden daha büyük bir acıyla karşı karşıya kaldığında ağzından dökülen özürlerin yaşattığı utanca dayanamıyordu. Daha kötüsü, bu perişanlığının sonu gelmeyecek gibiydi; Singer sadece on bir yaşındaydı ve on üç yaşına kadar bir üst okula gitmeyecekti. Philip hiçbir kaçışın olmadığı bir işkenceciyle iki yıl daha birlikte yaşamak zorunda olduğunu fark etti. Sadece çalışırken ve yatağına gittiğinde mutluydu. Hayatının bütün sefaletiyle bir rüyadan başka bir şey olmadığına ve sabahleyin Londra’daki kendi küçük yatağında uyanacağına dair tuhaf düşünce sık sık yinelenir oldu.</p>
</body>
</html>