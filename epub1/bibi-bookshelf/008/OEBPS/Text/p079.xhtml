<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>79</h2>

  <p>Philip kendine pansiyon bulmak için Londra’ya sömestr başlamadan birkaç gün önce gitti. Westminster Bridge Road’a çıkan sokakları arşınladı, ama bu bölgenin pisliği ona iğrenç geldi; sonunda Kennington’da sessiz ve eski zamanların havasını taşıyan bir tane buldu. Birazcık Thackeray’ın nehrin o tarafını bildiği zamanların Londra’sını hatırlatıyordu ve büyük faytonların yeni gelen aileleri Londra’nın batısına taşırken geçmiş olması gereken, çınar ağaçlarının yapraklara boğulduğu Kennington Road’daydı. Philip’in oda tuttuğu caddedeki evler iki katlıydı ve pencerelerin çoğunda, kiralık oda ilanları asılıydı. Pansiyonun möblesiz olduğunu bildirenlerden birinin kapısını çaldı; ciddi, sessiz bir kadın ona dört çok küçük oda gösterdi, bu odalardan birinde bir kuzineyle bir lavabo vardı. Kira haftalık dokuz şilindi. Philip fazla oda istemiyordu, hem kira o kadar düşüktü ki bir an önce yerleşmek istedi. Ev sahibesine temizlik yapıp yapamayacağını ve kahvaltı hazırlayıp hazırlayamayacağını sordu ama kadın bunları yapmadan da yeterince işi olduğunu söyledi; aslında Philip buna hayli memnun oldu, çünkü onun kirasını almaktan başka Philip’le hiçbir alakası olmamasını dilediğini sezdi. Kadın ona, aynı zamanda postane de olan köşedeki markete sorarsa bunları onun için “yapacak” bir kadın bulabileceğini söyledi. Philip yerleşirken birkaç parça eşya getirdi; Paris’ten aldığı bir koltukla bir masa, birkaç resim ve Cronshaw’un ona verdiği küçük İran halısı. Amcası, artık ağustos aylarında evini kiraya vermediği için kullanılmayan açılıp kapanır bir yatak verdi ona; Philip de kendisi bir on sterlin daha harcayarak gerekli olan diğer şeyleri aldı. Oturma odası yapacağı odaya mısır rengi bir duvar kâğıdı kaplatmaya on şilin harcadı; duvarlara da Lawson’ın ona verdiği bir <i>Quai des Grands Augustins</i> eskiziyle Paris’te bulunduğu sırada tıraş olurken uzun uzun seyrederek düşüncelere daldığı, Ingres’nin <i>Büyük Odalık</i> ile Manet’nin <i>Olympia</i> resimlerinin fotoğraflarını astı. Kendisine bir zamanlar sanat çalışmaları yaptığını hatırlatmak için, genç İspanyol Miguel Ajuria’nın bir karakalem çizimini de ortaya koydu: Şimdiye dek yaptığı en iyi şeydi; sıkılı yumruklarıyla dikilen, ayakları zemini belli bir güçle kavrayan ve yüzünden çok etkileyici bir kararlılık okunan bir nüydü bu; her ne kadar Philip uzun bir aradan sonra çizimin hatalarını gayet iyi görebilse de resmin bütünü dolayısıyla bunlara müsamaha tanıyabiliyordu. Miguel’e ne olduğunu merak etti. Yeteneği olmayanların sanatın peşinde koşmalarından daha korkunç bir şey yoktu. Belki de poz vermekten, açlıktan, hastalıktan bir hastanede sonu gelmişti veya büyük bir umutsuzlukla bulanık Seine’de ölümle buluşmuştu; ama belki de Güneyli sebatsızlığı dolayısıyla kendi rızasıyla mücadeleden vazgeçmişti ve şimdi Madrid’de bir büroda kâtiplik yapıyor, ateşli retoriğini siyasete ve boğa güreşlerine harcıyordu.</p>

  <p>Philip, Lawson’la Hayward’ı yeni pansiyonunu görmeye davet etti ve biri elinde bir şişe viski, diğeri bir <i>pâte de foie gras'</i>yla<a class="dipnot2" href="../Text/dipnotlar.xhtml#a92" id="k92"><sup>[92]</sup></a>&nbsp;geldiler; onun zevkini övdüklerinde Philip’in gururu okşandı. İskoç borsa simsarını da davet edecekti, ama sadece üç sandalyesi vardı, bu yüzden ancak belli sayıda misafiri ağırlayabiliyordu. Lawson, Philip’in kendisi aracılığıyla Norah Nesbit’le çok samimi bir arkadaşlık kurduğunu biliyordu ve şimdi birkaç gün önce ona rastladığını söyledi.</p>

  <p>“Senin nasıl olduğunu sordu.”</p>

  <p>Philip kadının adı geçince kızardı (utandığında kızarmasına yol açan bu tuhaf alışkanlıktan bir türlü kurtulamıyordu) ve Lawson ona sorgulayarak baktı. Artık yılın büyük kısmını Londra’da geçiren Lawson, saçını kısa kestirecek ve ince yünlü kumaştan bir takım elbise giyip melon şapka takacak kadar çevresine uyum sağlamıştı.</p>

  <p>“Aranızdaki her şeyin bittiğini sanıyorum,” dedi.</p>

  <p>“Onu aylardır görmedim.”</p>

  <p>“Pek hoş görünüyordu. Üstünde bir sürü devekuşu tüyü bulunan çok şık bir şapka takmıştı. İşleri gayet iyi gidiyor olmalı.”</p>

  <p>Philip konuyu değiştirdi, ama kadını düşünmeye devam etti, kısa bir süre sonra üçü başka bir şeyden konuşurlarken, birden şöyle sordu:</p>

  <p>“Norah bana kızgınmış gibi geldi mi sana?”</p>

  <p>“Hiç de değil. Senden çok hoş bahsetti.”</p>

  <p>“Onu göresim geldi aslında.”</p>

  <p>Philip Norah’yı sık sık düşünmüştü. Mildred onu terk ettiğinde ilk düşüncesi Norah olmuştu ve acı acı, onun asla böyle davranmayacağını söylemişti kendi kendine. İçinden ona gitmek geliyordu; onun merhametine sığınabilirdi, ama utanıyordu; Norah ona karşı hep çok iyi olmuştu, Philip’se ona iğrenç davranmıştı.</p>

  <p>Lawson’la Hayward gittikten ve yatmadan önce son piposunu içerken, “Keşke ondan ayrılmama akıllılığını gösterebilseydim!” dedi kendi kendine daha sonra.</p>

  <p>Vincent Meydanı’ndaki rahat oturma odasında birlikte geçirdikleri keyifli saatleri, galerilere ve tiyatrolara gidişlerini, samimi sohbetlerle geçirdikleri hoş akşamları hatırladı. Norah’nın onun iyiliği için endişelenmesini ve tüm alakasını kendisine yöneltmesini düşündü. Philip’i yürekten ve kalıcı bir sevgiyle sevmişti, bunda şehvetten daha fazlası vardı, neredeyse annelik gibiydi; bunun tüm ruhuyla tanrılara şükran duymasını gerektiren kıymetli bir şey olduğunu hep biliyordu. Onun merhametine sığınmaya karar verdi. Norah korkunç ıstırap çekmiş olmalıydı, ama onun yüce kalbinin kendisini affedeceğini hissetti; o kin güdemezdi. Ona mektup mu yazmalıydı? Hayır. Aniden karşısına çıkıp ayaklarına kapanacaktı -vakti geldiğinde bu kadar dramatik bir davranışta bulunamayacak kadar mahcup hissedeceğini biliyordu, ama böyle düşünmek hoşuna gitti- ve şayet kendisini tekrar kabul edecek olursa sonsuza dek ona güvenebileceğini söyleyecekti. Çektiği menfur hastalıktan kurtulmuştu, onun kıymetini biliyordu ve artık Norah ona güvenebilirdi. Hayal gücü geleceğe doğru sıçradı. Pazar günleri onunla birlikte nehirde kürek çektiğini gördü; onu Greenwich’e götürecekti -Hayward’la yaptığı o harika gezintiyi hiç unutmamıştı- ve Londra Limanı’nın güzelliği hafızasında daimi bir hazine olarak kalmıştı; sıcak yaz öğleden sonralarında parkta birlikte oturup sohbet edeceklerdi: Onun, küçük taşların üstünden köpürerek akan bir dere gibi eğlenceli, uçarı, özellikli, neşeli muhabbetini hatırlayınca kendi kendine güldü. Çektiği şiddetli ıstırap, kötü bir rüya gibi zihninden çıkıp gidecekti.</p>

  <p>Ama ertesi gün, Norah’yı evde bulacağından gayet emin olduğu çay vaktine doğru kapısını çalınca cesaretini birden kaybetti. Norah’nın onu affetmesi mümkün müydü ki? Böyle emrivaki yapıp karşısına çıkması iğrenç bir şey olurdu. Kapıyı, her gün gelme alışkanlığının olduğu günlerden tanımadığı, yeni bir hizmetçi açtı ve ona Bayan Nesbit’in evde olup olmadığını sordu.</p>

  <p>“Ona Bay Carey’yi kabul edip edemeyeceğini sorar mısınız?” dedi. “Ben burada bekleyeceğim.”</p>

  <p>Hizmetçi koşarak üst kata çıktı ve kısa bir süre sonra hızlı adımlarla tekrar aşağı indi.</p>

  <p>“Lütfen girin, efendim. İkinci kat ön taraf.”</p>

  <p>“Biliyorum,” dedi Philip hafifçe gülümseyerek.</p>

  <p>Kalbi pır pır ederek yukarı çıktı. Kapıyı tıklattı.</p>

  <p>“Buyurun,” dedi çok tanıdık, neşeli bir ses.</p>

  <p>Huzurlu ve mutlu yeni bir yaşama buyurun der gibiydi. İçeri girince, Norah karşılamak için ona doğru yürüdü. Dün ayrılmışlar gibi tokalaştı onunla. Bir adam ayağa kalktı.</p>

  <p>“Bay Carey - Bay Kingsford.”</p>

  <p>Philip onu yalnız bulamadığı için acı bir hayal kırıklığıyla oturup yabancıyı uzun uzadıya inceledi. Daha önce Norah’nın bu isimden bahsettiğini hiç duymamıştı, ama sandalyesinde oturuşundan, Philip onun bu evde çok sık bulunduğunu çıkardı. Kırk yaşlarında, temiz tıraşlı, düzgünce yatırılmış uzun sarı saçları, kırmızımsı cildi olan ve gençliğini geride bırakmış sarışın erkeklerin solgun, yorgun gözlerine sahip bir adamdı. Büyük bir burnu, büyük bir ağzı vardı; yüz kemikleri çıkıktı ve iriyarıydı; ortalamadan uzun boylu, geniş omuzluydu.</p>

  <p>“Ben de sana ne olduğunu merak ediyordum,” dedi Norah, şen şakrak tavrıyla. “Bay I.awson’la karşılaştım geçen gün, sana söyledi mi? Ona, gelip beni ziyaret etmenin tam vakti olduğunu da söyledim.”</p>

  <p>Philip onun yüzünde hiçbir şaşkınlık emaresi göremedi ve kendisinin gergin bir acemilik hissettiği bir karşılaşmanın rahatça hakkından gelmesine hayran oldu. Norah ona çay verdi. Philip onu durdurduğunda şeker atmak üzereydi.</p>

  <p>“Ne kadar aptalım!” diye bağırdı. “Unutmuşum.”</p>

  <p>Philip buna inanmadı. Çayına hiç şeker atmadığını gayet iyi hatırlıyor olmalıydı. Bu olayı, onun aldırmazlığının yapmacıklığına bir işaret olarak kabul etti.</p>

  <p>Philip’in böldüğü sohbet devam etti, şu anda kendisini biraz kalabalık etmiş gibi hissediyordu. Kingsford onunla pek ilgilenmedi. Akıcı ve güzel, espriden yoksun olmayan, ama azıcık kestirip atan bir üslupta konuşuyordu: Anlaşıldığı kadarıyla bir gazeteciydi ve değinilen her konuyla ilgili söyleyecek komik bir şeyleri vardı; bununla birlikte, sohbetin dışında kalmak Philip’i çok sinirlendirdi. Adam, misafiri konunun dışında bırakmaya kararlıydı. Norah’ya hayranlık besleyip beslemediğini merak etti. Eskiden onunla flört etmek isteyen adamlardan sık sık bahseder ve onlara birlikte gülerlerdi. Philip sohbeti sadece kendisinin ve Norah’nın bildiği konulara getirmeye çalıştı, ama her seferinde gazeteci araya girip Philip’in sessiz kalmaya zorlandığı bir konuya çekmeyi başardı. Norah’ya biraz sinirlenmişti, çünkü kendisinin komik duruma düşürüldüğünü görüyor olmalıydı; ama belki de bu durumu ona bir ceza olarak kendisi ateşliyordu ve bunu düşününce Philip’in keyfi yeniden yerine geldi. Ama nihayet saat altıyı vurdu ve Kingsford ayağa kalktı.</p>

  <p>“Gitmeliyim,” dedi.</p>

  <p>Norah onunla tokalaşıp sahanlığa kadar geçirdi. Kapıyı arkasından kapatıp birkaç dakika dışarıda kaldı. Philip ne konuda konuştuklarını merak etti.</p>

  <p>Norah dönünce, “Bay Kingsford kim?” diye sordu neşeyle.</p>

  <p>“Ah, Harmsworth dergilerinden birinin editörü. Son zamanlarda benim yazdıklarımın hayli bir kısmını alıyor.”</p>

  <p>“Hiç gitmeyecek sandım.”</p>

  <p>“Kalmana memnun oldum. Seninle konuşmak istiyordum.” Büyük koltuklardan birine bacaklarını toplayıp, ufak tefek cisminin olabildiğince elverdiği şekilde kıvrılarak yerleşti ve bir sigara yaktı. Philip, onun kendisini hep eğlendiren bir tavır takındığını görünce gülümsedi.</p>

  <p>“Kedi gibi oldun.”</p>

  <p>Norah, koyu renk güzel gözleriyle ona aniden baktı.</p>

  <p>“Bu alışkanlığımı gerçekten bırakmam gerek. Benim yaşımda birinin çocuk gibi davranması çok saçma, ama bacaklarımı altıma toplayınca rahat ediyorum.”</p>

  <p>“Tekrar bu odada oturmak çok güzel,” dedi Philip mutlulukla. “Ne kadar özlediğimi bilemezsin.”</p>

  <p>“Ne diye daha önce gelmedin ki?” diye sordu Norah neşeyle.</p>

  <p>“Korktum,” dedi kızararak.</p>

  <p>Kadın ona sevecenlik dolu bir ifadeyle baktı. Dudakları çekici bir gülümsemeyle kıvrıldı.</p>

  <p>“Korkmana gerek yoktu.”</p>

  <p>Philip bir an tereddüt etti. Kalbi güm güm atıyordu.</p>

  <p>“Son buluştuğumuz zamanı hatırlıyor musun? Sana korkunç derecede kötü davrandım - kendimden acayip utanıyorum.”</p>

  <p>Norah ona uzun uzun baktı. Cevap vermedi. Philip aklını yitiriyordu; yaşanan şeyin rezaletini ancak şimdi fark ediyor gibiydi. Norah onu rahatlatmadı, o da ancak şunları söyleyebildi:</p>

  <p>“Beni affedebilecek misin?”</p>

  <p>Ardından çabuk çabuk Mildred’ın onu terk ettiğini ve neredeyse canına kıyacak kadar büyük bir mutsuzluğa kapıldığını anlatıverdi. Aralarında geçen her şeyden, çocuğun doğumundan ve Griffiths’le tanışmalarından, ahmaklığından, itimat etmesinden ve muazzam aldatmışından bahsetti. Onun sevecenliğini ve sevgisini ne kadar sık düşündüğünü ve bunları ziyan etmekten nasıl acı bir pişmanlık duyduğunu anlattı: Sadece onunla birlikteyken mutlu olmuştu ve onun ne kadar büyük bir değeri olduğunu artık anlamıştı. Şiddetli duygular sesini çatallaştırıyordu. Bazen söylediklerinden o kadar utanıyordu ki gözlerini yere dikip öyle konuşuyordu. Yüzü acıdan karman çorman olmuştu, yine de konuşmaktan ötürü tuhaf bir rahatlama hissediyordu. Sonunda bitirdi. Bitkin halde hızla koltuğunda arkasına yaslanıp bekledi. Hiçbir şeyi gizlememiş, hatta kendini rezil ederken olduğundan daha bile aşağılık göstermeye çalışmıştı. Norah’nın konuşmamasına şaşırdı ve sonunda bakışlarını yukarı kaldırdı. Kadın ona bakmıyordu. Yüzü bembeyazdı, düşüncelerinde kaybolmuşa benziyordu.</p>

  <p>“Bana söyleyecek bir şeyin yok mu?”</p>

  <p>Norah birden irkilip kızardı.</p>

  <p>“Ne yazık ki çok berbat bir zaman geçirmişsin,” dedi. “Çok üzüldüm.”</p>

  <p>Konuşmaya devam edecek gibiydi ama durdu, Philip yine bekledi. Sonunda Norah kendini konuşmaya zorladı.</p>

  <p>“Bay Kingsford’la nişanlandım, evleneceğiz.”</p>

  <p>“Neden bana hemen söylemedin?” diye bağırdı Philip. “Karşında kendimi böyle küçük düşürmeme izin vermene hiç gerek yoktu.”</p>

  <p>“Özür dilerim, seni durduramadım... Onunla sen bana şey dedikten...” -onu yaralamayacak bir ifade arıyor gibiydi- “...arkadaşının döndüğünü söyledikten kısa bir süre sonra tanıştım. O sırada çok perişan haldeydim, bana son derece iyi davrandı. Birinin beni üzdüğünü biliyordu, elbette onun sen olduğunu bilmiyor, ben de o olmasa ne yapardım hiç bilemiyorum. Birden sürekli çalışarak, çalışarak, çalışarak devam edemeyeceğimi hissettim; çok yorgundum, çok hasta hissediyordum. Ona kocamı anlattım. Onunla en kısa sürede evlenirsem bana boşanmak için gereken parayı vermeyi teklif etti. Çok iyi bir işi vardı ve ben de istemiyorsam herhangi bir şey yapmak zorunda değildim. Beni çok seviyordu, bana bakmayı çok istiyordu. Çok duygulanmıştım. Artık ben de onu çok ama çok seviyorum.”</p>

  <p>“Boşandın mı o halde?” diye sordu Philip.</p>

  <p>“Muvakkat boşanma hükmünü aldım. Temmuzda kesinleşecek ve ardından biz de hemen evleneceğiz.”</p>

  <p>Philip bir süre hiçbir şey söylemedi.</p>

  <p>Sonunda, “Keşke kendimi bu kadar aptal durumuna düşürmeseydim,” diye mırıldandı.</p>

  <p>Uzun, alçaltıcı itirafını düşünüyordu. Norah ona merakla baktı.</p>

  <p>“Sen bana hiç âşık olmadın,” dedi.</p>

  <p>“Âşık olmak pek hoş bir durum değil.”</p>

  <p>Ama Philip her zaman kendisini çabucak toparlama becerisine sahipti ve o anda ayağa kalkıp elini uzatarak şöyle dedi:</p>

  <p>“Dilerim çok mutlu olursun. Her şeye karşın, bu başına gelebilecek en iyi şey olmuş.”</p>

  <p>Ona biraz özlemle bakan Norah elini tuttu ve bırakmadı.</p>

  <p>“Yine ziyaretime geleceksin, değil mi?” diye sordu.</p>

  <p>“Hayır,” dedi Philip başını sağa sola sallayıp. “Seni mutlu görmek beni çok kıskandırır,”</p>

  <p>Ağır ağır yürüyerek onun evinden uzaklaştı. Her halükârda, Philip’in ona asla âşık olmadığını söylerken haklıydı. Philip hayal kırıklığına uğramıştı, hatta sinirlenmişti, ama gururu kalbinden daha fazla etkilenmişti bundan. Kendisini tanıyordu. O anda tanrıların ona çok iyi bir eşek şakası yaptığını fark etti ve acı acı kendisine güldü. İnsanın kendi gülünçlüğünden eğlenme yeteneğinin olması pek teselli edici bir şey değildi.</p>
</body>
</html>