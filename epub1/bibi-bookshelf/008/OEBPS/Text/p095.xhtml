<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>95</h2>

  <p>Londra’ya döndüklerinde, Philip cerrahi koğuşlarındaki pansumancılık görevine başladı. Cerrahiyle, daha ampirik bir bilim olan ve hayal gücüne daha büyük bir kavrama gücü kazandıran hekimlik kadar ilgilenmiyordu. Bu iş, tıptaki karşılığından biraz daha ağırdı. Koğuşlara gittiğinde, dokuzla on arası ders oluyordu; pansuman edilmesi gereken yaralar, alınması gereken dikişler, yenilenmesi gereken bandajlar vardı: Philip bandaj yapma yeteneğinden ötürü kendisiyle biraz gurur duyuyordu ve bir hemşireden bir beğeni sözü koparmak hoşuna gidiyordu. Haftanın belli öğleden sonralarında ameliyatlar vardı; o zamanlarda beyaz önlüğüyle ameliyathanede, ameliyatı gerçekleştiren cerraha istediği aleti uzatmak ya da ne yaptığını görebilsin diye akan kanı süngerle silmek için hazır bulunurdu. Bazı nadir ameliyatlar yapılacağı zaman ameliyathane dolup taşardı, ama genellikle yarım düzine öğrenciden fazlası olmazdı ve o zaman ameliyat, Philip’in çok hoşlandığı samimi bir ortamda geçerdi. O sırada dünya tamamen apandisit arzusuyla dolu gibi görünürdü ve hayli çok sayıda hasta bu şikâyetle ameliyathaneye gelirdi: Philip’in asistanlığını yaptığı cerrah, bir meslektaşıyla bir apandisi en kısa zamanda ve en küçük kesikle çıkarma konusunda dostane bir rekabete girişmişti.</p>

  <p>Zamanı gelince, Philip kaza görevine verildi. Asistanlar bu işi sırayla yapıyordu; üç gün sürüyordu, o sırada hastanede yaşayıp yemeklerini ortak alanda yiyorlardı; zemin katta acil servisin yanında, gün içinde katlanıp bir dolabın içine konulan bir yatağın bulunduğu bir odaları vardı. Görevli asistan gece ya da gündüz, herhangi bir acil hasta geldiğinde hazır bulunmalıydı. Sürekli hareket halinde olurdunuz ve geceleyin içgüdüsel olarak yerinizden sıçramanıza yol açan, başınızın hemen üstündeki zilin çınlaması duyulmadan bir ya da iki saatten fazlası geçmezdi. Elbette en yoğun gece cumartesileriydi ve meyhanelerin kapanış vakti en yoğun saatti. Polis, zilzurna sarhoş adamları getirirdi ve mide yıkama tulumbası mutlaka kullanılırdı; içkinin kendisinden hayli etkilenen kadınlar da kocalarının yol açtığı kafalarında bir yarayla ya da kanayan bir burunla gelirlerdi. Bazıları onu mahkemeye vereceğine yemin eder, diğerleri ise utanarak bunun bir kaza olduğunu söylerlerdi. Asistan kendisinin yapabileceklerini yapardı, ama ciddi bir şey olduğunda doktoru çağırtırdı. Bunu çok dikkatli yapardı çünkü önemsiz bir şey için beş kat aşağı inmek zorunda kalmak doktorun hiç hoşuna gitmezdi. Vakalar kesik bir parmaktan kesik bir gırtlağa dek çeşitlilik gösterirdi. Ellerini bir makineye kaptırmış oğlanlar, araba çarpmış adamlar, oynarken kolunu ya da bacağını kırmış çocuklar getirilirdi; ara sıra intihar girişimleri polis tarafından taşınırdı: Philip bir kulağından diğerine büyük bir kesik olan beti benzi atmış, çıldırmış gibi bakan ve daha sonra haftalarca bir polis memurunun gözetiminde koğuşta kalan bir adam görmüştü; adam hayatta kaldığı için sessiz, öfkeli ve asık suratlıydı; serbest kalır kalmaz kendini tekrar öldürmeye çalışacağı gerçeğini hiç gizlemedi. Koğuşlar kalabalıktı, doktor polisin getirdiği hastalarda bir ikilemle karşı karşıya kalıyordu: Karakola gönderilip orada ölürlerse, evrakta nahoş şeyler yer alıyordu; bazen de bir adamın ölmekte mi, yoksa sarhoş mu olduğunu söylemek çok zordu. Philip yorgunluktan pestili çıkana dek yatmaya gitmiyordu, böylece bir saat boyunca kalkma zahmetine girmesi gerekmiyordu; iş aralarında ise acil koğuşunda oturup gece hemşiresiyle sohbet ediyordu. Erkeksi bir görünümü olan kır saçlı bir kadındı; yirmi yıldır acil serviste gece hemşireliği yapıyordu. Kendi başına buyruk olabildiği, onu rahatsız edecek başka hemşire olmadığı için bu işi seviyordu. Hareketleri ağırdı ama işinde son derece ustaydı ve hiçbir acil vakada başarısızlığa uğramamıştı. Genellikle deneyimsiz veya asabi olan asistanlar, onu en büyük destekçileri olarak görüyordu. Onlardan binlerce görmüştü ve üstünde hiçbir etki yaratmıyorlardı; asistanları daima Bay Brown diye çağırıyordu ve dostça ikaz edip gerçek isimlerini söylediklerinde, sadece başını sallayıp Bay Brown diye çağırmaya devam ediyordu. At kılı kanepelerin ve gaz ışığının olduğu çıplak bir odada onunla oturmak Philip’e ilginç geldi ve onu dinledi. Buraya gelenleri insan olarak görmeyi uzun zaman önce bırakmıştı; onlar sarhoştu ya da kırık kollardı ya da kesilmiş gırtlaklardı. Dünyanın ahlaksızlığını, ıstırabını ve zalimliğini olağan görmeye başlamıştı; insan eylemlerinde yüceltilecek ya da suçlanacak hiçbir şey görmüyordu; kabul ediyordu. Belli bir gaddar espri anlayışı vardı.</p>

  <p>“Bir intihar hatırlıyorum,” dedi Philip’e, “kendisini Thames’e atmış. Sudan çıkarıp buraya getirdiler ve on gün sonra, Thames’in suyunu yuttuğu için tifo oldu.”</p>

  <p>“Öldü mü?”</p>

  <p>“Evet, öldü tabii. Bu intihar mıydı değil miydi karar veremiyorum bir türlü... Şu intiharlar komik olaylar. Bir adam hatırlıyorum, yapacak iş bulamamış, karısı da ölmüş; bu yüzden giysilerini satıp bir tabanca almış; ama eline yüzüne bulaştırmıştı, sadece bir gözünü vurabilmişti ve iyileşti. Daha sonra, ayıptır söylemesi, kayıp bir göz ve bir parçası havaya uçmuş suratıyla dünyanın o kadar da kötü bir yer olmadığı sonucuna vardı, sonrasında da hep mutlu yaşadı. Hep gördüğüm şey, insanlar beklenebileceği gibi aşk için intihar etmiyor, bu sadece romancıların hayal gücü; intihar ediyorlar çünkü hiç paraları yok. Neden böyle merak ediyorum.”</p>

  <p>“Para aşktan daha önemli herhalde,” diye ileri sürdü Philip.</p>

  <p>Her halükârda para o sıralar Philip’in düşüncelerini hayli meşgul ediyordu. Bu havadan sudan sohbetteki küçük doğruluğu keşfetti, o da vaktiyle kendisine iki kişinin tek kişi kadar ucuza yaşayabileceğini tekrarlamış ve şimdi masrafları onu endişelendirmeye başlamıştı. Mildred iyi bir idareci değildi ve yaşamları onlara restoranlarda yiyorlarmış gibi pahalıya patlıyordu; çocuğun giysilere, Mildred’ın da çizmeye, şemsiyeye ve olmazsa olmaz gördüğü başka küçük şeylere ihtiyacı vardı. Brighton’dan döndüklerinde iş bulmaya niyetli olduğunu söylemişti, ama bu konuda hiçbir kesin adım atmamıştı, halen de iki haftadır süren kötü bir soğuk algınlığından yatıyordu. Sağlığı yerindeyken bir iki ilana başvurmuştu, ama hiçbir şey çıkmamıştı: Ya çok geç kalmış ve başkasını almışlardı ya da iş onun gücünün yetebileceğinden daha fazla dayanıklılık istiyordu. Bir keresinde bir teklif geldi, ama ücreti haftada sadece on dört şilindi ve Mildred kendisinin bundan daha fazla ettiğini düşünüyordu.</p>

  <p>“İnsanın kendini böyle ezdirmesi iyi değil,” demişti. “Fazla ucuza gidersen insanlar sana saygı duymaz.”</p>

  <p>“On dört şilin çok kötü değil bence,” demişti Philip soğuk bir sesle.</p>

  <p>Bunun ev masraflarına ne büyük katkısı olabileceğini düşünmeden edememişti ve Mildred, işverenlerle görüşmeye giderken giyebileceği uygun bir elbisesi olmadığı için iş bulamadığını ima etmeye çoktan başlamıştı. Ona elbise aldı, Mildred da bir iki girişimde daha bulundu, ama Philip bunların ciddi olmadığı sonucuna vardı. Çalışmak istemiyordu. Philip’in tek bildiği para kazanma yolu borsaydı ve geçen yazın şanslı denemesini tekrarlamayı sabırsızlıkla bekliyordu; ama Transvaal’da savaş çıkmıştı ve Güney Afrikalılar hiçbir şey yapmıyordu. Macalister ona, Redvers Buller’ın bir ay içinde Pretoria’ya gireceğini söyledi, ardından işler patlayacaktı. Tek mesele sabredip beklemekti. Tek istedikleri hisseleri biraz dibe vurduracak bir İngiliz yenilgisiydi, ardından satın almaya değer hale gelecekti. Philip gayretle en sevdiği gazetenin “şehir gevezeliği” köşesini okumaya başladı. Endişeli ve gergindi. Bir iki kez Mildred’la sertçe konuşmuştu ve o da ne nazik ne de sabırlı olduğu için öfkeyle karşılık vermiş ve kavga etmişlerdi. Philip söyledikleri konusundaki pişmanlığını hep ifade ediyordu, ama Mildred’ın bağışlayıcı bir mizacı yoktu ve birkaç gün surat asıp dolaşıyordu. Her türlü şekilde Philip’in sinirini bozabiliyordu; yemek yeme şekliyle, oturma odalarının her yanına giysilerin saçılmasına yol açan dağınıklığıyla: Savaş Philip’i heyecanlandırıyordu, sabahları ve akşamları gazeteleri yutarcasına okuyordu; ama Mildred’ın olan biten hiçbir şeyle ilgisi yoktu. O sokakta yaşayan iki üç kişiyle ahbaplık geliştirmiş ve bunlardan biri, papazın ziyaretine gelip gelemeyeceğini sormuştu. Bir nikâh yüzüğü takıp kendisini Bayan Carey olarak tanıtıyordu. Philip’in duvarlarında, Paris’teyken yaptığı iki üç resim vardı; ikisi kadınlara, biri yumruklarım sıkmış halde dimdik duran Miguel Ajuria’ya ait nülerdi. Philip yaptıkları arasında en iyiler oldukları için bunları saklamıştı, ona mutlu günleri hatırlatıyorlardı. Mildred hoşnutsuzlukla bunlara uzun uzun baktı.</p>

  <p>“Keşke şu resimleri indirsen Philip,” dedi en sonunda. “On üç numaradan Bayan Foreman dün öğleden sonra geldi, nereye bakacağımı bilemedim. Gözlerini dikip bunlara baktığını gördüm.”</p>

  <p>“Nesi varmış bunların?”</p>

  <p>“Açık saçıklar. Çıplak insanların resimlerini bulundurmak iğrençlik, bana sorarsan. Bebek için de hoş değil. Artık bir şeylerin farkına varmaya başlıyor.”</p>

  <p>“Nasıl bu kadar kaba olabiliyorsun?”</p>

  <p>“Kaba mı? Ben olsam mütevazı derim. Asla bir şey söylemedim, ama bütün gün bu çıplak insanlara bakmak hoşuma gidiyor mu sence?”</p>

  <p>“Senin hiç espri anlayışın yok mu Mildred?” diye sordu Philip duygusuzca.</p>

  <p>“Espri anlayışının bununla ne alakası var bilmiyorum. Bunları kendim indiresim geliyor. Onlar hakkında ne düşündüğümü merak ediyorsan, iğrenç olduklarını düşünüyorum.”</p>

  <p>“Senin onlar hakkındaki düşünceni bilmek istemiyorum ve onlara dokunmayı sana yasaklıyorum.”</p>

  <p>Mildred ona kızdığında, Philip’i bebek aracılığıyla cezalandırıyordu. Philip’in onu sevdiği kadar, küçük kız da Philip’i seviyordu ve her sabah emekleyerek odasına girmekten (artık iki ayağının üstüne kalkmaya başlamıştı ve gayet iyi yürüyordu) ve yatağına çıkarılmaktan büyük keyif alıyordu. Mildred bunu engellediğinde, zavallı çocuk acı acı ağlıyordu. Philip’in protestosuna şöyle karşılık verdi:</p>

  <p>“Alışkanlık haline getirsin istemiyorum.”</p>

  <p>Ardından, Philip bir şey söylemiş gibi, şöyle devam etti:</p>

  <p>“Çocuğumla ne yapacağım seni hiç ilgilendirmez. Konuştuğunu duyan da seni babası zanneder. Ben annesiyim ve onun için neyin doğru olduğunu da ben bilirim, değil mi?”</p>

  <p>Philip, Mildred’ın aptallığından bezmişti; ama artık ona karşı o kadar kayıtsızdı ki sadece ara sıra Philip’i kızdırabiliyordu. Onun etrafta olmasına alışmıştı. Noel geldi, bu da Philip için birkaç günlük tatil anlamına geliyordu. Biraz kokina getirip evi süsledi, Noel günü de Mildred’la bebeğe küçük hediyeler verdi. Sadece iki kişiydiler, bu yüzden hindi pişirmediler, ama Mildred fırında tavukla yakındaki marketten aldığı hazır Noel pudingini yaptı. Kendilerine bir şişe şarap açtılar. Yemek bitince Philip ateşin karşısındaki koltuğuna oturup piposunu tüttürdü; alışık olmadığı şarap onun sürekli aklını kurcalayan para endişesini bir süreliğine unutmasını sağladı. Mutlu ve rahat hissediyordu. O sırada Mildred gelip bebeğin iyi geceler öpücüğü vermesini istediğini söyledi ve Philip gülümseyerek Mildred’ın yatak odasına gitti. Ardından çocuğa uyumasını söyleyip gaz lambasını kıstı ve ağlarsa duymak için kapıyı açık bırakarak oturma odasına döndü.</p>

  <p>“Sen nereye oturacaksın?” diye sordu Mildred’a.</p>

  <p>“Sen koltuğa otur. Ben yere oturacağım.”</p>

  <p>Philip oturunca Mildred da ateşin karşısına yerleşip onun dizlerine yaslandı. Philip, Vauxhall Bridge Road’daki pansiyonunda nasıl birlikte oturduklarını hatırlamadan edemedi, ama o zamanki yerleri bunun tersiydi; yerde oturup başını onun dizlerine yaslayan kendisi olurdu. O zamanlar Mildred’ı nasıl da tutkuyla seviyordu! Artık ona karşı uzun zamandır bilmediği bir şefkat hissediyordu. Bebeğin boynuna doladığı küçük yumuşak kollarını hâlâ hissediyordu sanki.</p>

  <p>“Rahat mısın?” diye sordu.</p>

  <p>Mildred başını kaldırıp ona baktı, hafifçe gülümsedi ve başını aşağı yukarı salladı. Hafif bir sersemlikle, birbirleriyle konuşmadan ateşe baktılar. Sonunda Mildred dönüp merakla bakışlarını onun yüzüne dikti.</p>

  <p>“Buraya geldiğimden beri beni bir kez olsun öpmediğinin farkında mısın?” diye sordu aniden.</p>

  <p>“Öpmemi mi istiyorsun?” diyerek gülümsedi Philip.</p>

  <p>“Artık benden o şekilde hoşlanmıyorsun galiba?”</p>

  <p>“Senden çok hoşlanıyorum.”</p>

  <p>“Bebekten daha çok hoşlanıyorsun.”</p>

  <p>Philip cevap vermedi, Mildred da yanağını onun eline yasladı.</p>

  <p>“Bana hâlâ kızgın mısın?” diye sordu, gözlerini yere indirip.</p>

  <p>“Ne diye kızgın olayım sana?”</p>

  <p>“Sana daha önce hiç şimdi olduğu gibi değer vermedim. Seni sevmeyi öğrenmek için ateşten geçmem gerekti.”</p>

  <p>Bir solukta okuduğu o ucuz romanlardan öğrendiği bu türden ifadeleri kullandığını duymak Philip’i ürpertiyordu. Ardından, söylediği lafın Mildred için herhangi bir anlam ifade edip etmediğini merak etti: Belki de gerçek hislerini ifade etmek için <i>The Family Herald’</i>ın yapmacık dilinden başka bir yol bilmiyordu.</p>

  <p>“Böyle birlikte yaşamamız çok tuhaf görünüyor.”</p>

  <p>Philip uzun süre cevap vermedi ve sessizlik yine üstlerine çöktü; ama en sonunda, sözünün hiçbir şekilde bölünmemesini istediğini belli eder şekilde konuştu:</p>

  <p>“Bana kızmamalısın. İnsan böyle şeylere mâni olamıyor. Şunu ya da bunu yaptığın için kötü ve zalim olduğunu düşündüğümü hatırlıyorum; ama bu benim aptallığımdı. Beni sevmedin, bunun için seni suçlamak saçmalıktı. Beni sevmeni sağlayabileceğimi sandım, ama artık bunun imkânsız olduğunu biliyorum. İnsan birini neden sever bilmiyorum, ama bu her neyse önemi olan tek şey ve nezaketle ya da cömertlikle veya bu tür herhangi bir şeyle bunu yaratamazsın.”</p>

  <p>“Beni gerçekten sevmiş olsaydın hâlâ severdin bence.”</p>

  <p>“Ben de böyle sanırdım. Eskiden bunun sonsuza dek süreceğini sandığımı hatırlıyorum; sensiz olmaktansa ölmeyi tercih edeceğimi hissederdim ve gençliğinin solup kırış kırış olduğunda, artık kimse seni umursamayacağı için tamamen benim olacağını düşünüp zamanın geçmesini beklerdim sabırsızlıkla.”</p>

  <p>Mildred cevap vermedi, ardından kalktı ve yatmaya gideceğini söyledi. Ürkekçe, hafiften gülümsedi.</p>

  <p>“Bugün Noel Philip, bana iyi geceler öpücüğü vermeyecek misin?”</p>

  <p>Philip bir kahkaha attı, hafifçe kızardı ve onu öptü. Mildred yatak odasına gitti, o da okumaya başladı.</p>
</body>
</html>