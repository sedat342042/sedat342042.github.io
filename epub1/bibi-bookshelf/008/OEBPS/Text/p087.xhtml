<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>87</h2>

  <p>On günün ardından, Thorpe Athelny hastaneden çıkacak kadar iyileşti. Philip’e adresini verdi, Philip de gelecek pazar saat birde onunla yemek yemeye söz verdi. Athelny ona, Inigo Jones’un inşa ettiği bir evde oturduğunu söyledi; her şeye düzdüğü methiyeler gibi eski meşe tırabzanlara da methiyeler düzdü; Philip’e kapıyı açmaya geldiğinde ise onun üst pervazın zarif oymalarına hayran kalmasını sağladı. Eski püskü bir evdi, fena halde bir kat boyaya ihtiyacı vardı, ama bir zamanlar çok gözde olsa da artık bir gecekondu mahallesinden hallice sayılabilecek Chancery Lane ve Holborn arasındaki küçük bir caddede, döneminin tüm asaletiyle duruyordu: Şık ofisler dikmek için bu binayı yıkmak gibi bir plan vardı; bu arada kiralar düşüktü ve Athelny, gelirine uygun düşecek bir fiyata üstten iki katı tutabilmişti. Philip onu daha önce hiç ayakta görmediğinden ufak tefekliği karşısında hayrete düştü; bir altmış beşten daha uzun değildi. Fransa’daki işçilerin giydiği türden mavi keten bir pantolon ve çok eski kahverengi kadife bir ceketle garip bir giyimi vardı; beline parlak kırmızı bir kuşak bağlamış, hâkim yaka bir gömlek giymiş, kravat yerine de <i>Punch</i>’ın sayfalarında görülen komik Fransızların kullandığı türden dökümlü bir fiyonk yapmıştı. Philip’i coşkuyla karşıladı. Hemen evden konuşmaya başladı ve elini sevgiyle tırabzandan geçirdi.</p>

  <p>“Bak şuna, hisset, ipek gibi. Ne zarafet mucizesi ama! Beş yıl içinde hırsızlar onu yakmalık odun niyetine satacaklar.”</p>

  <p>Philip’i ilk kattaki bir odaya sokmakta ısrar etti, burada ceketsiz bir adam, bakımsız bir kadın ve üç çocuk pazar yemeklerini yiyordu.</p>

  <p>“Bu beyefendiyi tavanınızı göstermek için getirdim. Hiç bu kadar harika bir şey görmüş müydün? Nasılsınız, Bayan Hodgson? Bu hastanedeyken bana bakan Bay Carey.”</p>

  <p>“Buyurun beyefendi,” dedi adam. “Bay Athelny’nin dostlarına her zaman kapımız açık. Bay Athelny, tavanı bütün arkadaşlarına gösterir. Bizim o sırada ne yapmakta olduğumuzun da önemi yoktur; yatakta mıyız, banyoda mıyız, öylece giriverir. ”</p>

  <p>Philip onların Athelny’ye biraz tuhaf bir gözle baktıklarını fark etti; yine de onu seviyorlardı, on yedinci yüzyıl tavanının güzelliği üstüne tez canlı bir akıcılıkla söylev çekerken onu ağızları açık dinliyorlardı.</p>

  <p>“Bunu yıkmak ne büyük bir suç, değil mi Hodgson? Sen nüfuzlu bir vatandaşsın, neden gazetelere yazıp buna karşı çıkmıyorsun?”</p>

  <p>Ceketsiz adam bir kahkaha atıp Philip’e şöyle dedi:</p>

  <p>“Bay Athelny bu küçük şakayı hep yapar. Bu evlerin sağlıksız olduğunu söylüyorlar, içlerinde yaşamak güvenli değil.”</p>

  <p>“Sağlığa uygunluğun canı cehenneme, sanattan söz edin bana,” diye bağırdı Athelny. “Dokuz çocuğum var, kötü tesisatla büyüdüler. Hayır hayır; hiçbir riske girecek değilim. Bu yeni moda fikirlerden ben almayayım! Buradan taşınırken, bir yer tutmadan önce tesisatının kötülüğünden emin olacağım.”</p>

  <p>Kapı çalındı, küçük sarı saçlı bir kız açtı.</p>

  <p>“Baba, annem konuşmayı kessin de yemeğini yemeye gelsin diyor.”</p>

  <p>“Bu benim üçüncü kızım,” dedi Athelny, işaretparmağıyla gösterişli bir biçimde işaret ederek. “İsmi Maria del Pilar, ama kendisine Jane denmesini tercih ediyor. Jane, burnunu silmek gerek.”</p>

  <p>“Mendilim yok babacığım.”</p>

  <p>“Tüh, evladım,” diye cevapladı adam, parlak renkli kocaman bir mendil çıkarıp, “sence Tanrı bu parmakları niye verdi sana?”</p>

  <p>Üst kata çıktılar ve Philip, duvarları koyu renk meşe panellerle kaplı bir odaya alındı. Ortada, iki demir destek çubuğunun üstünde duran, dar bir tik masa vardı, İspanya’da bu modellere <i>mesa de hieraje</i> denirdi. Orada yemek yiyeceklerdi çünkü iki kişilik hazırlanmıştı, geniş düz meşe kolçakları, derimsi arkalığı ve derimsi oturma yeri olan iki büyük koltuk vardı. Ağır, şık ve rahatsızdılar. Bundan başka tek mobilya bir <i>bargueno’</i>ydu, parlak demir kalıplarla özenle süslenmiş, kaba ama büyük bir ustalıkla oyulmuş eklektik tasarımlı bir standın üstünde duruyordu. Bunun üstünde hayli kırılmış ama zengin renklere sahip iki üç cilalı tabak vardı; duvarlarda ise güzel ama köhne çerçeveler içinde, İspanyol ekolünden ustaların resimleri asılıydı: Konu bakımından ürkütücü, geçen yıllar ve kötü muamele yüzünden harap olmuş ve anlayış bakımından ikinci sınıf olsalar da bir tutku parıltısı taşıyorlardı. Odada değerli hiçbir şey yoktu ama olan şeylerin etkisi çok hoştu. Debdebeli, ama yine de sadeydi. Philip burasının eski İspanya ruhunu tam olarak yansıttığını düşündü. Athelny ona güzel süslemeleri ve gizli çekmeceleri olan <i>bargueno</i>'nun içini göstermekteyken, parlak kahverengi saçı iki örgü halinde sırtına düşen uzun boylu bir kız içeri girdi.</p>

  <p>“Annem yemeğin hazır olduğunu söyledi, siz oturur oturmaz getireceğim.”</p>

  <p>“Gel de Bay Carey’nin elini sık Sally.” Philip’e döndü. “Çok iri değil mi? En büyük çocuğum. Kaç yaşındasın Sally?”</p>

  <p>“Önümüzdeki haziranda on beş baba.”</p>

  <p>“Onu Maria del Sol olarak vaftiz ettirdim, çünkü ilk çocuğumdu ve onu Castilla’nın muhteşem güneşine ithaf ettim; ama annesi ona Sally diyor, erkek kardeşi de Puding-surat.”</p>

  <p>Kız mahcubiyetle gülümsedi, düzgün, beyaz dişleri vardı, yüzü kızardı. Düzgün yapılıydı, yaşına göre uzun boyluydu, hoş gri gözleri ve geniş bir alnı vardı. Yanakları kırmızıydı.</p>

  <p>“Gidip annene söyle de oturmadan önce gelip Bay Carey’nin elini sıksın.”</p>

  <p>“Annem akşam yemeğinden sonra geleceğini söyledi. Henüz banyosunu yapmamış.”</p>

  <p>“O zaman gidip onu kendimiz görürüz. Bay Carey, onu yapan eli sıkmadan önce Yorkshire pudingini yememeli.”</p>

  <p>Philip ev sahibinin peşinden mutfağa gitti. Küçük ve tıka basa dolu bir yerdi. Çok gürültü vardı, ama yabancı içeri girer girmez sesler kesildi. Ortada büyük bir masa duruyordu ve etrafında, Athelny’nin sabırsızlıkla yemeği bekleyen çocukları oturuyordu. Fırının yanında bir kadın duruyor, pişmiş patatesleri teker teker çıkarıyordu.</p>

  <p>“Bay Carey geldi, Betty,” dedi Athelny.</p>

  <p>“Onu buraya mı getirdin? Neler düşünecek?”</p>

  <p>Kadının üstünde kirli bir önlük vardı, pamuklu elbisesinin kolları dirseğinin üstüne kadar kıvrılmıştı; saçlarına bigudiler sarmıştı. Bayan Athelny iri bir kadındı, kocasından rahat rahat on santim daha uzundu, mavi gözleri ve sevecen bir ifadesi olan bir sarışındı; güzel bir kadındı, ama geçen yıllar ve bu kadar çok çocuk doğurmuş olmak onu şişman ve bakımsız biri yapmıştı; gözlerinin mavisi solmuştu, cildi pürüzlü ve kırmızıydı, saçının rengi kalmamıştı. Kendisine çekidüzen verdi, elini önlüğüne silip uzattı.</p>

  <p>“’oş geldiniz, efendim,” dedi ağır ağır konuşarak, Philip’e tuhaf biçimde aşina gelen bir aksanla. “Athelny sizin ’astanede ona karşı çok nazik olduğunuzu anlattı.”</p>

  <p>“Şimdi de bizim sürüyle tanış bakalım,” dedi Athelny. “Bu Thorpe,” dedi kıvırcık saçlı tombul bir oğlanı işaret edip, “en büyük oğlum, adımın, mülkümün ve ailevi yükümlülüklerin vârisi. Bunlar Athelstan, Harold, Edward.” İşaretparmağıyla üç daha küçük çocuğu işaret etti, hepsi pembe yanaklı, sağlıklıydı ve gülümsüyorlardı, yine de Philip gülümseyen bakışlarını onlara çevirince mahcup olup gözlerini tabaklarına çevirdiler. “Şimdi de sırasıyla kızlar: Maria del Sol...”</p>

  <p>“Puding-surat,” dedi küçük oğlanlardan biri.</p>

  <p>“İptidai bir espri anlayışın var evladım. Maria de las Mercedes, Maria del Pilar, Maria de la Concepciön, Maria del Rosario.”</p>

  <p>“Ben onlara Sally, Molly, Connie, Rosie ve Jane diyorum,” dedi Bayan Athelny. “Şimdi, Athelny, kendi odanıza gidin de yemeğinizi göndereyim. Ardından, banyolarını yaptırdıktan sonra çocukları da bir süreliğine göndereceğim.”</p>

  <p>“Canım, eğer adını ben koyacak olsaydım, sana Maria Sabunlusu derdim. Bu zavallı çocuklara sabunla işkence ediyorsun hep.”</p>

  <p>“Önden buyurun Bay Carey, yoksa bu adamın oturup yemeğini yemesini sağlayamayacağım.”</p>

  <p>Athelny’yle Philip büyük keşiş koltuklarına yerleştiler ve Sally onlara iki tabak et, Yorkshire pudingi, fırınlanmış patates ve lahana getirdi. Athelny cebinden altı peni çıkarıp onu bir sürahi bira almaya gönderdi.</p>

  <p>“Umarım buraya özellikle benim için masa kurmamışsınızdır,” dedi Philip. “Çocuklarla yemekten gayet mutlu olurdum.”</p>

  <p>“Ah hayır, ben yemeklerimi hep yalnız yerim. Bu eski usulleri seviyorum. Bence kadınlar masaya erkeklerle birlikte oturmamalı. Sohbet mahvoluyor ve eminim bu onlar için de çok kötü. Kafalarına fikirler sokuyor ve fikirleri olduğunda kadınlar asla kendileriyle mutlu olamıyor.”</p>

  <p>Hem ev sahibi hem de misafir güçlü bir iştahla yemeklerini yedi.</p>

  <p>“Daha önce hiç böyle bir Yorkshire pudingi tatmış mıydınız? Kimse bunu benim karım gibi yapamaz. Bu bir hanımefendiyle evlenmemenin avantajı. Onun bir hanımefendi olmadığını fark ettiniz, değil mi?”</p>

  <p>Bu çok tuhaf bir soruydu, Philip ne cevap vereceğini bilemedi.</p>

  <p>“Bunu hiç düşünmedim,” dedi zayıf bir sesle.</p>

  <p>Athelny güldü. Garip, şen bir kahkahası vardı.</p>

  <p>“Hayır, o bir hanımefendi ya da o türden bir şey değil. Babası çiftçiydi, kendisi de hayatı boyunca ‘h’ harflerini düzeltmeye hiç zahmet etmedi. On iki çocuğumuz oldu, dokuzu hayatta. Ona durma vaktinin geldiğini söylüyorum ama inatçı bir kadın, alıştı bir kere, yirmiyi bulmadan tatmin olacağına inanmıyorum.”</p>

  <p>O sırada Sally birayla içeri girdi, Philip’e bir bardak doldurduktan sonra babasına da doldurmak için masanın öbür tarafına gitti. Athelny elini onun beline koydu.</p>

  <p>“Hiç böyle güzel, güçlü bir kız görmüş müydün? Daha on beşinde, ama yirmi de olabilirdi. Yanaklarına bak. Hayatında tek bir gün hasta olmadı. Onunla evlenecek adam çok talihli olacak, öyle değil mi Sally?”</p>

  <p>Sally tüm bunları babasının taşkınlıklarına alışkın olduğu için hafif, durgun bir gülümsemeyle, pek fazla utanmadan ama çok çekici, rahat bir mütevazılıkla dinledi.</p>

  <p>“Yemeğini soğutma baba,” dedi kendisini onun kollarından çekip uzaklaşarak. “Pudinge geçmeye hazır olduğunuzda seslen, olur mu?”</p>

  <p>Yalnız kaldılar ve Athelny kalaylı maşrapayı dudaklarına götürdü. Uzun, büyük bir yudum aldı.</p>

  <p>“İngiliz birasından daha iyisi yok yemin ederim,” dedi. “Basit zevkler, rozbif ve sütlaç, iyi bir iştah ve bira için Tanrı’ya şükredelim. Bir zamanlar bir hanımefendiyle evliydim. Tanrım! Sakın bir hanımefendiyle evlenme oğlum.”</p>

  <p>Philip güldü. Bu manzara, tuhaf kıyafetleriyle bu küçük komik adam, panel kaplı oda ve İspanyol mobilyası, İngiliz yemekleri keyfini yerine getirmişti; tüm bu şeylerin muhteşem bir tutarsızlığı vardı.</p>

  <p>“Gülüyorsun, evladım, senden daha düşük bir seviyeden gelen biriyle evlenmeyi hayal edemiyorsun. Entelektüel bakımdan aynı seviyede olan bir eş istiyorsun. Kafanın içi tüm o yoldaşlık fikirleriyle dopdolu. Zırva ve saçmalık, evladım! Bir erkek karısıyla politika konuşmayı istemez, Betty’nin diferansiyel hesaba ilişkin düşüncelerini neden umursayayım sence? Bir erkek yemeğini pişirecek, çocuklarına bakacak bir kadın ister. İkisini de denedim, biliyorum. Hadi pudingi isteyelim.”</p>

  <p>Ellerini çırpınca Sally hemen geldi. Tabakları alırken Philip kalkıp ona yardım etmek istedi ama Athelny onu durdurdu.</p>

  <p>“Onu rahat bırak, evladım. Senin tantana yapmanı istemiyor değil mi Sally? Üstelik sana hizmet ederken öylece oturmanın kabalık olduğunu da düşünmüyor. Kibarlık denen mereti şu kadarcık olsun umursamaz, değil mi Sally?”</p>

  <p>“Hayır baba,” diye cevapladı Sally ağırbaşlılıkla.</p>

  <p>“Neden bahsettiğimi biliyor musun Sally?”</p>

  <p>“Hayır baba. Ama annemin küfretmenden hoşlanmadığını biliyorsun.”</p>

  <p>Athelny coşkulu bir kahkaha patlattı. Sally onlara yoğun, kaymaklı ve nefis puding tabaklarını getirdi. Athelny zevkle saldırdı.</p>

  <p>“Bu evin kurallarından biri, pazar yemeğinin asla değişmemesidir. Bir ritüel. Yılın elli pazarında, rozbif ve puding olur. Paskalya pazarında kuzu ve bezelye, Aziz Michael Yortusu’nda elma soslu kaz rostosu. Halkımızın geleneklerini böyle koruruz. Sally evlenince ona öğrettiğim bilgece şeylerin çoğunu unutacak ama eğer sağlıklı ve mutluysan pazar günleri mutlaka rozbifle puding yemen gerektiğini asla unutmayacak.”</p>

  <p>“Peynir için hazır olduğunuzda çağırın,” dedi Sally sakin bir tavırla.</p>

  <p>“İskelekuşu efsanesini bilir misin?” dedi Athelny: Philip onun aniden konudan konuya atlamasına alışmaya başlamıştı. “Uçarak denizi aşan yalıçapkını yorgun düştüğünde, arkadaşı altına gelip daha güçlü kanatlarıyla ona destek olur. Bir adam da karısından bunu ister, bir iskelekuşu olmasını yani. İlk karımla üç yıl birlikte yaşadım. Bir hanımefendiydi, yılda bin beş yüz geliri vardı ve Kensington’daki kırmızı tuğlalı küçük evimizde yemekli hoş partiler verirdik. Çekici bir kadındı; bizimle yemek yiyen avukatlar ve karıları, simsarlar ve taze politikacılar hepsi böyle söylerdi; ah, gerçekten de çekici bir kadındı. Kiliseye ipek bir şapka ve frakla gitmemi sağlardı, beni klasik müzik konserlerine götürürdü ve pazar öğleden sonralarının vaazlarına pek düşkündü; her sabah sekiz otuzda kahvaltıya oturur ve geç kalacak olursam kahvaltı soğurdu; doğru kitapları okur, doğru resimlere hayran olur ve doğru müziğe tapardı. Tanrım, o kadın nasıl da canımı sıkardı! Hâlâ çok çekici ve duvarlarında Morris kâğıtları ve Whistler gravürleri olan Kensington’daki o küçük kırmızı tuğlalı evde oturuyor ve yirmi yıl önce yaptığı gibi aynı krema soslu dana etinin ve Gunter’den gelen buzun servis edildiği hoş küçük yemekli partileri veriyor.”</p>

  <p>Philip bu uyumsuz çiftin neden ayrıldığını sormasa da Athelny ona anlattı.</p>

  <p>“Aslında Betty benim karım değil; karım beni boşamadı. Çocuklar piç, her biri, peki bu onları daha mı kötü yapar? Betty, Kensington’daki kırmızı tuğlalı küçük evin hizmetçilerinden biriydi. Dört beş yıl önce sıkıntıya düştüm ve o zaman yedi çocuğum vardı; karıma gidip bana yardım etmesini istedim. Eğer Betty’yi terk edip yurtdışına gidersem bana bir aylık bağlayacağını söyledi. Betty’den ayrıldığımı düşünebiliyor musun? Bunun yerine bir süre yokluk çektik. Karım benim sefalete bayıldığımı söyledi. Yozlaştım; yoksullaştım; bir manifaturacının basın ajansı olarak haftada üç sterlin kazanıyorum ve her gün, Kensington’daki o kırmızı tuğlalı küçük evde olmadığım için Tanrı’ya şükrediyorum.”</p>

  <p>Sally çedar peynirini getirdi ve Athelny akıcı sohbetini sürdürdü.</p>

  <p>“Bir insanın çocuklarını büyütmek için paraya ihtiyacı olduğunu düşünmek dünyadaki en büyük hata. Onları beyefendi ve hanımefendi yapmak için para lazım, ama ben çocuklarımın hanımefendiler ve beyefendiler olmasını istemiyorum. Sally bir yıl sonra kendi hayatını kazanmaya başlayacak. Bir terzinin yanında çıraklık yapacak, değil mi Sally? Oğlanlar da ülkelerine hizmet edecek. Hepsinin donanmaya girmesini istiyorum; bu keyifli bir yaşam, üstelik sağlıklı bir yaşam, iyi yemek, iyi ücret ve hayatlarının sonuna kadar emekli maaşı.”</p>

  <p>Philip piposunu yaktı. Athelny, Havana tütününden kendi sardığı sigaraları içti. Sally masayı topladı. Philip içine kapandı, bu kadar çok sırrın açıklandığı kişi olmak onu utandırdı. Athelny, küçücük bedendeki güçlü sesi, süslü sözleri, yabancı görünümü, vurgulamaları ile şaşırtıcı bir tipti. Philip’e bir hayli Cronshaw’u hatırlatıyordu. Aynı düşünce özgürlüğüne, aynı bohemliğe sahip gibiydi, ama çok daha hayat dolu bir mizacı vardı; zihni daha kaba sabaydı ve Cronshaw’un sohbetini çok cazip kılan soyutlama ilgisi onda yoktu. Athelny, geldiği soylu aileyle çok gurur duyuyordu; Philip’e Elizabeth dönemine ait bir malikânenin fotoğraflarını gösterip şöyle dedi:</p>

  <p>“Athelny’ler yedi yüzyıl boyunca orada yaşadılar evladım. Ah, şömineleri ve tavanları bir görebilseydin!”</p>

  <p>Tahta kaplamanın içinde bir dolap vardı ve oradan bir soyağacı çıkardı. Çocuksu bir hoşnutlukla onu Philip’e gösterdi. Gerçekten de görkemliydi.</p>

  <p>“Aile isimlerinin nasıl tekrarlandığına bak, Thorpe, Athelstan, Harold, Edward; aile isimlerini oğullarıma verdim. Gördüğün gibi, kızlara da İspanyolca isimler verdim.”</p>

  <p>Tüm hikâyenin, belli bir sebep olmaksızın, sadece etkilemek, heyecanlandırmak ve şaşırtmak için özenle hazırlanmış bir yalan olabileceğine dair rahatsız edici bir duygu kapladı Philip’in içini. Athelny ona Winchester’da bulunduğunu söylemişti, ama tavırlardaki değişiklikleri hemen fark eden Philip, ev sahibinde büyük bir özel okulda eğitim görmüş bir adamın özelliklerini göremedi. O, atalarının kurduğu büyük akrabalıklara dikkat çekerken, Philip Athelny’nin Winchester’daki bir esnafın, mezatçının ya da kömür tüccarının oğlu olup olmadığını ve gösterdiği şu ağaçtaki eski aileyle tek bağlantısının bir soyadı benzerliğinden ibaret bulunup bulunmadığını düşünerek kendini eğlendirdi.</p>
</body>
</html>