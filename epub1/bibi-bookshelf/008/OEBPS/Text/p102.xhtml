<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>102</h2>

  <p>Athelny Philip’e, kendisinin çalıştığı büyük manifatura şirketinde kolayca yapacak bir şeyler bulabileceğini söyledi. Tezgâhtarlardan bazıları savaşa gitmişti ve Lynn’le Sedley, vatanseverlik ateşiyle yerlerinin hep hazır olduğunu söylemişlerdi. Kahramanların işlerini kalanlara yüklemişler, maaşları da artırmadıklarından bu kişiler kamu yararına hizmet ederken bir yandan da ekonomiyi etkilemişlerdi; ama savaş devam etmişti ve ticaret o kadar buhranlı değildi; pek çok çalışanın tek seferde iki haftalığına çıktığı tatiller yaklaşıyordu: Daha fazla tezgâhtar almak zorundaydılar. Philip’in yaşadıkları, onu böyle bir durumda bile işe alıp almayacakları konusunda şüpheye düşmesine yol açtı; ama kendisini şirket içi önemli biri olarak gösteren Athelny, müdürün onun istediği hiçbir şeyi geri çevirmeyeceği konusunda ısrar etti. Paris’teki eğitimi dolayısıyla Philip çok faydalı olabilirdi; sadece biraz beklemek gerekiyordu, giysi tasarlamak ve afiş çizmek konularında iyi maaşlı bir işi olacağı kesindi. Philip yaz indirimi için bir afiş hazırladı ve Athelny alıp götürdü. İki gün sonra müdürün buna hayran kaldığını ve o sıralar o departmanda hiç eleman ihtiyacı olmamasından tüm kalbiyle üzüntü duyduğunu söyleyerek geri getirdi. Philip yapabileceği başka bir şey olup olmadığını sordu.</p>

  <p>“Ne yazık ki yok.”</p>

  <p>“Bundan tam olarak emin misin?”</p>

  <p>“Eh, aslında yarın mağaza kat görevlisi ilanı verecekler,” dedi Athelny, gözlüğünün ardından şüpheyle ona bakıp.</p>

  <p>“Sence bu işi alabilme şansım olur mu?”</p>

  <p>Athelny biraz şaşırmıştı; Philip’in çok daha müthiş bir şey beklemesine yol açmıştı; öte yandan, belirsiz bir süre ona yiyecek ve kalacak yer sağlamaya devam edemeyecek kadar yoksuldu.</p>

  <p>“Daha iyi bir şey çıkana dek bu işi alabilirsin. Şirkete bir kez girdin mi daha iyi bir şey bulma şansın hep fazla olur.”</p>

  <p>“Gururlu biri değilim, biliyorsun,” diyerek gülümsedi Philip.</p>

  <p>“Kararını verdiysen, yarın sabah dokuza çeyrek kala mutlaka orada ol.”</p>

  <p>Belli ki savaşa rağmen iş bulma konusunda hayli güçlük vardı, çünkü Philip mağazaya gittiğinde pek çok adamın çoktan gelmiş beklemekte olduğunu gördü. Bazılarını kendisi iş ararken gördüğünden, birini de öğleden sonraları parkta yatarken fark ettiğinden tanıdı. Philip’e göre bu artık onun da kendisi gibi evsiz olduğunu ve geceyi dışarıda geçirdiğini gösteriyordu. Yaşlı ve genç, uzun ve kısa her türden adam vardı; ama her biri müdürle yapacakları mülakatta kendilerini şık göstermek için ellerinden geleni yapmıştı: Özenle fırçalanmış saçları, titizlikle temizlenmiş elleri vardı. Philip’in sonraları yemek salonuna ve çalışma odalarına çıktığını öğrendiği bir koridorda beklediler; her birkaç metrede beş altı basamakla kesintiye uğruyordu. Her ne kadar mağaza içinde elektrik olsa da burada sadece gaz kullanılıyordu, koruma için üstünde tel kafesler vardı ve gürültüyle yanıyordu. Philip tam vaktinde gelmişti ama büroya kabul edildiğinde saat neredeyse ondu. Bir tarafına yatmış peynir gibi üç köşeliydi: Duvarlarda korseli kadınların resimleri ile iki afişin prova baskısı vardı, birinde yeşil ve beyaz kalın çizgili pijama giymiş bir adam, diğerinde ise masmavi bir denizi pupa yelken yarıp geçen bir gemi görülüyordu: Yelkenin üzerine büyük harflerle “büyük beyaz indirim”<a class="dipnot2" href="../Text/dipnotlar.xhtml#a102" id="k102"><sup>[102]</sup></a>&nbsp;cümlesi yazılmıştı. Büronun en geniş kenarı, mağaza vitrinlerinden birinin arka tarafıydı; o sırada düzenlenmekte olduğundan, tezgâhtarlardan biri mülakat sırasında sürekli gelip geçiyordu. Müdür bir mektup okuyordu. Kırmızı yüzlü bir adamdı, saman sarısı saçları ve gür, saman sarısı bir bıyığı vardı; saat zincirinin ortasında bir demet futbol madalyası asılıydı. Ceketini çıkarıp büyük bir çalışma masasına oturmuştu, yanında bir telefon duruyordu; önünde günün ilanları vardı, bunlar Athelny’nin çalışmalarıydı ve gazeteden kesilip bir kartona yapıştırılmışlardı. Philip’e şöyle bir baktı, ama onunla konuşmadı; köşedeki küçük bir masada oturan daktilocu kıza bir mektup dikte ettirdi; ardından Philip’e adını, yaşını ve ne deneyimi olduğunu sordu. Her zaman kontrol edemediği belli olan yüksek, metalik bir tonda, genizden gelen bir Doğu Londra aksanıyla konuşuyordu; Philip onun üst dişlerinin büyük ve çıkık olduğunu fark etti; insanda gevşeklermiş de kuvvetle asılacak olursanız elinizde kalacaklarmış duygusu uyandırıyordu.</p>

  <p>“Bay Athelny size benden bahsetmiştir sanıyorum,” dedi Philip.</p>

  <p>“Ah, sen şu posteri yapan delikanlı mısın?”</p>

  <p>“Evet efendim.”</p>

  <p>“İşimize yaramaz, anlıyor musun, hiçbir işimize yaramaz.”</p>

  <p>Philip’i baştan ayağa süzdü. Philip’in ondan önce gelen adamlardan bir şekilde farklı olduğunu fark etmiş gibiydi.</p>

  <p>“İşte, bir frak alman lazım. Yoktur diye tahmin ediyorum. Derli toplu bir delikanlıya benziyorsun. Sanatın para getirmediğini anladın herhalde.”</p>

  <p>Philip onun kendisini işe aldığını kastedip etmediğini anlayamadı. Onunla hasmane bir tarzda konuşup duruyordu.</p>

  <p>“Evin nerede?”</p>

  <p>“Annemle babam ben çocukken öldüler.”</p>

  <p>“Gençlere şans vermek isterim. Pek çoğu vaktiyle şans tanıdığım kişiler ve artık bölüm müdürleri oldular. Bana minnettar olduklarını söyleyebilirim. Onlar için neler yaptığımı biliyorlar. Merdivenin en alt basamağından başlarsın, işi öğrenmenin tek yolu budur; ardından vazgeçmezsen seni nereye götüreceği belli olmaz. Uygunsan, o günlerin birinde kendini benim şimdi olduğum yerde bulabilirsin. Bunu aklından çıkarma, delikanlı.”</p>

  <p>“Elimden gelenin en iyisini yapmayı çok istiyorum efendim,” dedi Philip.</p>

  <p>Her fırsatta “efendim” kelimesini kullanması gerektiğini biliyordu, ama bu ona tuhaf geliyordu ve abartmaktan çekiniyordu. Müdür konuşmayı seviyordu. Bu ona kendi önemine dair sevinçli bir bilinç kazandırıyordu ve uzun konuşmasını tamamlamadan önce Philip’e kararını söylemedi.</p>

  <p>“Eh, bence bu işi yaparsın sen,” dedi sonunda, gururlu bir edayla. “Her halükârda seni bir denemeye tabi tutmam gerek.”</p>

  <p>“Çok teşekkür ederim efendim.”</p>

  <p>“Hemen başlayabilirsin. Sana haftada altı şilin ve yiyecekle yatacak yer vereceğim. Her şey şirketten, bilirsin; altı şilin sadece cep harçlığı, onunla ne istersen yap, aylık ödenecek. Pazartesi başla. Buna bir itirazın olmaz herhalde?”</p>

  <p>“Hayır efendim.”</p>

  <p>“Harrington Caddesi -nerede olduğunu biliyor musun?-Shaftesbury Avenue. Orada kalırsın. On numara. Pazar gecesi orada kalabilirsin istersen; bu tamamen sana kalmış, ya da pazartesi eşyanı oraya gönderebilirsin.” Müdür başını aşağı yukarı salladı: “Günaydın.”</p>
</body>
</html>