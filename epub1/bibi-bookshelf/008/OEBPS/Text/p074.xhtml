<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>74</h2>

  <p>Mildred sonraki cumartesi döndü ve o akşam Philip onu kendisine sakladı. Tiyatroya bilet aldı, yemekte şampanya içtiler. Uzun zamandan sonra bu onun Londra’daki ilk eğlencesiydi, bu yüzden her şeyin iyice keyfine vardı. Tiyatrodan Philip’in onun için Pimlico’da tuttuğu pansiyona dönerlerken, araçta Mildred ona sokulup yaslandı.</p>

  <p>“Beni görmekten çok mutlu olduğuna gerçekten inanıyorum,” dedi Philip.</p>

  <p>Mildred cevap vermedi, ama hafifçe elini sıktı. Onun şefkat gösterileri o kadar nadirdi ki Philip mest olmuştu.</p>

  <p>“Griffiths’i yarın akşam bizimle yemek yemeye davet ettim,” dedi ona.</p>

  <p>“Ah, bunu yapmana sevindim. Onunla tanışmak istiyordum.”</p>

  <p>Pazar gecesi onu götürebileceği hiçbir eğlence yeri yoktu ve Philip de bütün gün onunla yalnız kalırsa canı sıkılır diye korkmuştu. Griffiths eğlenceliydi; onların akşamı atlatmasına yardım edecekti; Philip ikisine de çok düşkün olduğundan birbirlerini tanıyıp sevmelerini istiyordu. Şunları söyleyerek Mildred’dan ayrıldı:</p>

  <p>“Sadece altı gün kaldı.”</p>

  <p>Pazar günü Romano’s’taki balkonda akşam yemeği rezervasyonu yapmışlardı, çünkü orada yemek muhteşem olurdu ve aslında olduğundan daha pahalıymış gibi görünürdü. Önce Philip’le Mildred geldi ve Griffiths’i biraz beklemeleri gerekti.</p>

  <p>“Hiç dakik bir tip değildir,” dedi Philip. “Sayısız sevgililerinden biriyle sevişiyordur muhakkak.”</p>

  <p>Ama o anda Griffiths göründü. Yakışıklı biriydi, uzun boylu ve zayıftı; başı vücuduna güzelce oturmuştu, bu ona çekicilik kazandıran muzafferane bir hava katıyordu; kıvırcık saçları, cüretkâr ve dostane mavi gözleri, kırmızı ağzı çok cazibeliydi. Philip, Mildred’ın ona takdirle baktığını gördü ve bundan tuhaf bir tatmin duydu. Griffiths gülümseyerek onları selamladı.</p>

  <p>“Hakkında çok şey duydum,” dedi Mildred’a, elini tutarken.</p>

  <p>“Benim senin hakkında duyduğum kadar değildir,” diye cevapladı.</p>

  <p>“Ya da daha kötü,” dedi Philip.</p>

  <p>“Kişiliğime leke sürdü mü?”</p>

  <p>Griffiths güldü, Philip de Mildred’ın onun dişlerinin ne kadar beyaz ve düzgün, gülümsemesinin ne hoş olduğunu fark ettiğini gördü.</p>

  <p>“Eski dostlar gibi hissediyor olmalısınız,” dedi Philip. “Sizi birbirinize öyle çok anlattım ki.”</p>

  <p>Griffiths’in keyfi çok yerindeydi, çünkü son sınavından nihayet geçebilmiş, uzmanlığını almış ve kısa süre önce Kuzey Londra’da bir hastaneye cerrah olarak atanmıştı. Mayıs başında göreve başlayacaktı ve o zamana dek tatil için memleketine gidecekti; bu onun şehirdeki son haftasıydı ve olabildiğince çok eğlenerek geçirmeye kararlıydı. Philip’in taklit edemediği için hayranlık duyduğu neşeli boş konuşmasına başladı. Söylediklerinde öyle pek bir şey yoktu, ama şen şakraklığı bunu kapatıyordu. Etrafına, tanıdığı herkesi etkileyen bir yaşam gücü saçıyordu; neredeyse vücut sıcaklığı gibi hissedilebilir bir şeydi. Mildred, Philip’in onu hiç görmediği kadar canlanmıştı ve Philip de küçük partisinin başarılı olduğunu görmekten mutluydu. Mildred aşırı eğleniyordu. Gittikçe daha da yükselen bir sesle kahkahalar atıyordu. Neredeyse alışkanlık haline getirdiği kibarlık taslama huyunu tümüyle unutmuştu.</p>

  <p>O sırada Griffiths şöyle dedi:</p>

  <p>“Size Bayan Miller demek bana acayip zor geliyor. Philip sizden bahsederken Mildred’dan başka bir şey demiyor.”</p>

  <p>“Sen de öyle hitap edersen gözlerini oymaz zannediyorum,” dedi Philip gülerek.</p>

  <p>“Öyleyse o da bana Harry demeli.”</p>

  <p>Onlar gevezelik ederken, Philip sessizce oturup insanları mutlu görmenin ne kadar iyi bir şey olduğunu düşündü. Griffiths hep çok ciddi olduğu için ara sıra ona azıcık, nazikçe takılıyordu.</p>

  <p>“Bence seni çok seviyor Philip,” diyerek gülümsedi Mildred.</p>

  <p>“Fena bir herif değil,” diye cevapladı Griffiths, sonra da Philip’in elini tutup neşeyle tokalaştı.</p>

  <p>Griffiths’in Philip’i sevmesi cazibesini artırıyor gibiydi. Başta hepsi ayıktı, ama içtikleri şarap başlarına vurdu. Griffiths’in konuşkanlığı arttı ve o kadar şamatacı oldu ki çok eğlenen Philip sessiz olması için ona yalvarmak zorunda kaldı. Hikâye anlatma konusunda çok yetenekliydi, o anlatırken maceraları romantizmlerinden ve komikliklerinden hiçbir şey kaybetmiyordu. Bunların her birinde gösterişli, eğlenceli bir rol sergiledi. Gözleri heyecandan pırıl pırıl parlayan Mildred, devam etmesi için onu cesaretlendirdi. Griffiths anekdot ardına anekdot boca etti. Işıklar yavaş yavaş kapanmaya başladığında Mildred hayretler içindeydi.</p>

  <p>“Ah, akşam ne çabuk geçti. Saat dokuz buçuktan geç değildir sanıyordum.”</p>

  <p>Gitmek için kalktılar, Mildred hoşça kal derken şöyle ekledi:</p>

  <p>“Yarın çaya Philip’in pansiyonuna geleceğim. Gelebiliyorsan sen de gel.”</p>

  <p>“Peki,” dedi Griffiths gülümseyerek.</p>

  <p>Pimlico’ya dönüş yolunda, Mildred’ın ağzından Griffiths’ten başka bir şey çıkmadı. Yakışıklılığından, şık giysilerinden, sesinden, neşesinden etkilenmişti.</p>

  <p>“Onu sevmene çok memnun <i>oldum”</i> dedi Philip. “Onunla tanışma konusunda hayli kibirliydin, hatırlıyor musun?”</p>

  <p>“Bence onun senden bu kadar hoşlanması çok iyi bir şey Philip. Böyle hoş bir arkadaşının olması güzel.”</p>

  <p>Öpmesi için yüzünü Philip’e uzattı. Bu onun nadiren yaptığı bir şeydi.</p>

  <p>“Bu akşam çok eğlendim Philip. Çok teşekkür ederim.”</p>

  <p>“Saçmalama,” diyerek güldü Philip, onun takdirinden öyle duygulanmıştı ki gözlerinin nemlendiğini hissetti.</p>

  <p>Mildred kapıyı açtı, içeri girmeden önce tekrar Philip’e döndü.</p>

  <p>“Harry’ye ona çılgınca âşık olduğumu söyle,” dedi.</p>

  <p>“Pekâlâ,” dedi Philip gülerek. “İyi geceler.”</p>

  <p>Ertesi gün, çay içerlerken Griffiths geldi. Miskin miskin bir berjere çöktü. İri kol ve bacaklarının ağır hareketlerinde tuhaf biçimde şehvetli bir şeyler vardı. Diğerleri gevezelik ederken Philip sessiz kaldı, ama ortamdan eğleniyordu. Her ikisine de öyle büyük hayranlık besliyordu ki onların da birbirlerine hayran olması gayet doğal görünüyordu. Griffiths’in Mildred’ın tüm dikkatini üstüne çekmesi, kızın akşam boyu arkadaşıyla ilgilenmesi Philip’in umurunda değildi; karısının bir yabancıyla zararsız flörtünü eğlenerek izleyen, onun sevgisinden emin, sevecen bir kocanın hali gibi bir şeye bürünmüştü. Ama yedi buçukta saatine bakıp şöyle dedi:</p>

  <p>“Yemeğe gitme vaktimiz geldi Mildred.”</p>

  <p>Bir an duraksama oldu, Griffiths düşünceli göründü.</p>

  <p>“Eh, ben de gideyim,” dedi sonunda. “Bu kadar geç olduğunu fark etmemişim.”</p>

  <p>“Bu gece bir şey yapıyor musun?” diye sordu Mildred.</p>

  <p>“Hayır.”</p>

  <p>Bir sessizlik daha oldu. Philip hafiften sinirlendiğini hissetti.</p>

  <p>“Sadece elimi yüzümü yıkayacağım,” dedi ve Mildred’a bakarak ekledi: “Ellerini yıkamak ister misin?”</p>

  <p>Mildred cevap vermedi.</p>

  <p>Griffiths’e, “Neden gelip bizimle yemek yemiyorsun?” diye sordu.</p>

  <p>Griffiths Philip’e bakınca onun gözlerini kendisine hüzünle diktiğini gördü.</p>

  <p>“Dün akşam yemek yedim sizinle,” dedi. “Ayak bağı olmayayım.”</p>

  <p>“Ah, ne önemi var,” diye ısrar etti Mildred. “Söyle gelsin Philip. Ayak bağı olmaz, değil mi?”</p>

  <p>“Bırakalım da eğer gerçekten istiyorsa gelsin.”</p>

  <p>“Peki o zaman,” dedi Griffiths hemen. “Yukarı çıkıp kendime çekidüzen vereyim.”</p>

  <p>O odadan çıkar çıkmaz Philip öfkeyle Mildred’a döndü.</p>

  <p>“Ne halt etmeye onu bizimle yemeğe davet ettin?”</p>

  <p>“Kendime mâni olamadım. Hiçbir şey yapmıyorum deyince bir şey söylememek çok garip göründü.”</p>

  <p>“Ah, saçmalığa bak! Hem ne diye bir şey yapıp yapmadığını sordun ki zaten?”</p>

  <p>Mildred’ın solgun dudakları hafiften gerildi.</p>

  <p>“Bazen biraz eğlence istiyorum. Seninle hep baş başa olmaktan bıkıyorum.”</p>

  <p>Griffiths’in ağır adımlarla aşağı indiğini duydular, Philip de elini yüzünü yıkamak için yatak odasına gitti. Mahalledeki bir Italyan restoranında yemek yediler. Philip öfkeli ve sessizdi ama kısa sürede, Griffiths’le karşılaştırılınca dezavantajlı duruma düştüğünü fark etti ve öfkesini gizlemek için kendisini zorladı. Kalbini kemirip duran ıstırabı yok etmek için bol bol şarap içti ve konuşmaya hazırlandı. Mildred, söylediği şey yüzünden vicdan azabı çekiyormuş gibi, ona kendisini sevimli göstermek için elinden geleni yaptı. Nazik ve şefkatliydi. O anda Philip, kıskançlık duygusuna teslim olduğu için aptalın teki olduğunu düşündü. Yemekten sonra, bir müzikhole gitmek üzere bir faytona bindiklerinde, iki erkeğin arasında oturan Mildred kendi rızasıyla ona elini verdi. Philip’in öfkesi yok oldu. Birden, nasıl olduğunu bilmediği biçimde, Griffiths’in de onun diğer elini tuttuğunu anladı. Istırap tekrar şiddetle onu ele geçirdi, gerçek bir fiziksel acıydı ve paniğe kapılmış halde kendi kendisine daha önce sormuş olması gereken şeyi, Mildred’la Griffiths’in birbirine âşık olup olmadığını sordu. Gözünün önünde biriken şüphe, öfke, keder ve perişanlık sisinden durumu net bir biçimde seçemiyordu; önemli bir şeyler olduğu gerçeğini gizlemeye zorladı kendini; konuşup gülmeye devam etti. Ardından tuhaf bir kendine işkence etme arzusu onu ele geçirdi ve ayağa kalkarak gidip bir şeyler içmek istediğini söyledi. Mildred’la Griffiths daha önce hiç yalnız kalmamışlardı. Onları baş başa bırakmak istiyordu.</p>

  <p>“Ben de geleyim,” dedi Griffiths. “Dilim damağım kurudu.”</p>

  <p>“Ah, saçmalama, kal da Mildred’la sohbet et.”</p>

  <p>Philip bunu neden söylediğini bilmiyordu. Çektiği acıyı daha da katlanılmaz kılmak için şimdi onları bir araya getiriyordu. Bara değil üst kattaki balkona gitti, oradan görülmeden onları izleyebilirdi. Sahneyi izlemeyi bırakmış, gülümseyerek birbirlerinin gözlerinin içine bakıyorlardı. Griffiths her zamanki mutlu akıcı sohbetiyle konuşuyordu, Mildred da onun dudaklarından çıkan sözleri can kulağıyla dinliyordu. Philip’in başı dehşet ağrımaya başladı. Kımıldamadan orada dikildi. Dönerse kalabalık edeceğini biliyordu. Onsuz, birbirleriyle çok eğleniyorlardı, o ise ıstırap çekip duruyordu. Zaman geçti, artık onlara tekrar katılma konusunda olağanüstü bir mahcubiyet duyuyordu. Onu hiç akıllarına getirmediklerini biliyordu, acı acı yemeği ve müzikhol biletlerini kendisinin ödediğini hatırladı. Onu nasıl da aptal yerine koymuşlardı! Duyduğu utançtan sıcak bastı. Onsuz ne kadar mutlu olduklarını görebiliyordu. İçinden onları kendi başlarına bırakıp eve dönmek geçiyordu, ama şapkası ve paltosu yanında değildi ve böyle bir hareket, bitmez tükenmez açıklamalar yapmayı gerektirecekti. Döndü. Onu görünce Mildred’ın gözlerinde bir öfke gölgesi oluştuğunu hissetti, çok üzüldü.</p>

  <p>“Amma kayboldun ortadan,” dedi Griffiths, gülümseyerek onu karşılarken.</p>

  <p>“Tanıdığım birilerini gördüm. Onlarla konuşuyordum, kurtulamadım. Birlikte iyi zaman geçirdiğinizi düşündüm.”</p>

  <p>“Kendi adıma çok iyi zaman geçiriyorum,” dedi Griffiths. “Mildred’ı bilmem.”</p>

  <p>Mildred, mutlu bir kendini beğenmişlikle küçük bir kahkaha attı. Bunun tınısındaki görgüsüzlük tonu Philip’i dehşete düşürdü. Gitmeyi teklif etti.</p>

  <p>“Hadi,” dedi Griffiths, “seni eve ikimiz bırakalım.”</p>

  <p>Philip, bunu Mildred’ın kendisiyle yalnız kalmamak için ayarladığından şüphelendi. Faytonda Philip elini tutmadı, o da uzatmadı; üstelik tüm bu zaman boyunca Griffiths’in elini tuttuğunu biliyordu. Ana düşüncesi, bunun ne kadar bayağı bir davranış olduğuydu. Faytonda giderlerken, onun haberi olmadan ne planlar yapmış olabileceklerini sordu kendi kendine; onları yalnız bıraktığı için kendisine küfretti, aslında onların planlar yapabilmesi için aradan çekilmişti.</p>

  <p>“Arabayı tutalım,” dedi Philip, Mildred’ın pansiyonuna ulaştıklarında. “Eve yürüyemeyecek kadar yorgunum.”</p>

  <p>Dönüş yolunda Griffiths neşeyle gevezelik etti, Philip’in verdiği tek hecelik cevaplara aldırmıyor gibiydi. Philip onun bir sorun olduğunu mutlaka anlamış olması gerektiğini hissetti. Sonunda Philip’in sessizliği görmezden gelinemeyecek kadar arttı ve aniden gergin bir havaya bürünen Griffiths konuşmayı kesti. Philip bir şey söylemek istiyordu ama konuyu açamayacak kadar utanıyordu, yine de zaman geçiyordu ve fırsat kaçacaktı. Derhal esas konuya gelmek en iyisiydi. Kendisini konuşmaya zorladı.</p>

  <p>“Mildred’a âşık mısın?” diye sordu birdenbire.</p>

  <p>“Ben mi?” Griffiths güldü. “Bu yüzden mi bu akşam o kadar tuhaf davrandın? Elbette değilim. Sevgili eski dostum.”</p>

  <p>Philip’in koluna girmeye çalıştı, ama Philip kendisini çekti. Griffiths’in yalan söylediğini biliyordu. Griffiths’i kızın elini tutmadığını söylemeye zorlayacak gücü kendinde bulamadı. Aniden çok zayıf ve kırgın hissetti.</p>

  <p>“Senin için önemi yok ki Harry,” dedi. “Bir sürü kadının var - onu benden çalma. O benim bütün hayatım. Müthiş yıkılırım.”</p>

  <p>Sesi çatladı, mâni olamadığı hıçkırık boğazından sökülüp çıktı. Fena halde utanıyordu kendisinden.</p>

  <p>“Sevgili eski dostum, biliyorsun ki senin kalbini kıracak hiçbir şey yapmam. Böyle bir şey yapamayacak kadar severim seni. Sadece aptala yattım. Durumu böyle anlayacağını bilseydim daha dikkatli olurdum.”</p>

  <p>“Bu doğru mu?” diye sordu Philip.</p>

  <p>“Onun benim için üç kuruşluk değeri yok. Şerefim üstüne yemin ederim sana.”</p>

  <p>Philip rahatlayarak iç çekti. Araba kapılarının önünde durdu.</p>
</body>
</html>