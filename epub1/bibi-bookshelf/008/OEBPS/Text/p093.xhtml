<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>93</h2>

  <p>Ertesi sabah Mildred asık suratlı ve sessizdi. Öğle yemeği vakti gelene dek odasından çıkmadı. Kötü bir aşçıydı, pirzola ve biftekten başka bir şey pek pişiremiyordu; öteberiyi nasıl kullanacağını bilemiyordu, bu yüzden Philip umduğundan daha fazla para harcamak zorunda kaldı. Servis yaptıktan sonra Philip’in karşısına oturdu, ama bir şey yemedi; Philip bu konuda yorum yapınca kötü bir baş ağrısı çektiğini ve aç olmadığını söyledi. Philip, günün kalanını geçireceği başka bir yer olduğu için memnundu; Athelny’ler neşeli ve dostaneydi: O evdeki herkesin mutlulukla onun ziyaretini beklediğini bilmek çok güzel ve olağanüstü bir şeydi. Döndüğünde Mildred yatmıştı, ama ertesi gün de sessizliğini korudu. Akşam yemeğinde kibirli bir ifadeyle ve hafif bir kaş çatışla oturdu. Bu durum Philip’i tedirgin etti, ama kendi kendine ona karşı anlayışlı olması gerektiğini söyledi; anlayış göstermeliydi.</p>

  <p>“Çok sessizsin,” dedi hoş bir gülümsemeyle.</p>

  <p>“Ben ücretli bir aşçı ve temizlikçiyim, bir de konuşmam gerektiğini bilmiyordum.”</p>

  <p>Philip bunun kaba bir cevap olduğunu düşündü, ama birlikte yaşayacaklarsa işleri kolaylaştırmak için elinden gelen her şeyi yapmalıydı.</p>

  <p>“Bana önceki gece için kızgınsın galiba,” dedi.</p>

  <p>Bu tuhaf bir sohbet konusuydu, ama görünüşe göre konuşmak şarttı.</p>

  <p>“Ne demek istediğini anlamadım,” diye cevapladı Mildred.</p>

  <p>“Lütfen bana kızma. İlişkimizin sadece arkadaşlık olacağını kastetmeseydim, senin gelip burada kalmanı isteyemezdim. Bu teklifi yaptım, çünkü bir eve ihtiyacın olduğunu ve yapacak bir şey aradığını düşündüm.”</p>

  <p>“Ah, sence ben istemiyorum yani.”</p>

  <p>“Bir an olsun öyle düşünmedim,” dedi Philip hemencecik. “İyilik bilmez olduğumu düşünmemelisin. Bunu sadece benim hatırıma teklif ettiğinin farkındayım. Sadece böyle hissediyorum, elimde değil, bu her şeyi çirkinleştirip berbat edecektir.”</p>

  <p>“Çok komiksin,” dedi Mildred, merakla ona bakarak. “Seni anlayamıyorum.”</p>

  <p>Mildred artık ona kızgın değildi, ama kafası karışmıştı; Philip’in neyi kastettiği konusunda hiçbir fikri yoktu. Durumu kabullendi, aslında onun çok soylu bir davranış gösterdiğine ve buna hayranlık duyması gerektiğine dair belli belirsiz bir şey de hissetti; ama içinden ona gülmek de geliyor, hatta birazcık onu küçümsüyordu.</p>

  <p>“Antika bir tip,” diye düşündü.</p>

  <p>Hayat onlar için sorunsuzca akıp geçiyordu. Philip bütün günü hastanede geçiriyor, Athelny’lere ya da Beak Caddesindeki tavernaya gitmediği akşamlarda çalışıyordu. Bir defasında, asistanlığını yaptığı doktor onu resmi bir yemeğe çağırdı, iki üç kez de okuldan arkadaşlarının verdiği partilere gitti. Mildred, hayatının monotonluğunu kabul etmişti. Philip’in ara sıra onu akşamları bir başına bırakmasına bozuluyorsa da bundan hiç bahsetmedi. Philip zaman zaman onu müzikhole götürüyordu. Yiyecek ve yatacak yer karşılığında yaptığı ev işlerinin aralarındaki tek bağlantı olması niyetini sürdürdü. Mildred, o yaz iş bulmaya çalışmasının hiçbir faydası olmadığına karar vermişti ve Philip’in onayıyla, sonbahara dek olduğu yerde kalmaya kararlıydı. O zaman yapacak bir şey bulmanın daha kolay olacağını zannediyordu.</p>

  <p>“Bana sorarsan, uygun olursa iş bulduktan sonra da burada kalmayı sürdürebilirsin. Oda var; daha önce benim için çalışan kadın da gelip bebeğe bakabilir.”</p>

  <p>Mildred’ın çocuğuna çok bağlanmıştı. Yaradılıştan, kendini pek gösterme fırsatı olmayan doğal bir şefkat duygusuna sahipti. Mildred da küçük kıza şefkatsiz davranmıyordu. Ona çok iyi bakıyordu, bir defasında çok kötü üşüttüğünde kendini ona bir hemşire gibi adamıştı; ama çocuktan sıkılıyordu, rahatsız edildiğinde onunla sert konuşuyordu; onu seviyordu ama kendini unutacak kadar güçlü bir annelik duygusuna sahip değildi. Mildred duygularını açığa vuran biri değildi, sevgi gösterilerini saçma buluyordu. Philip kucağında bebekle oturarak onunla oynayıp öptüğünde, Mildred ona gülüyordu.</p>

  <p>“Babası olsan onu bundan fazla baş tacı edemezdin herhalde,” dedi. “Çocukla tam anlamıyla çocuk oluyorsun.”</p>

  <p>Philip kızardı, çünkü kendisine gülünmesinden nefret ediyordu. Başka bir adamın bebeğine bu kadar bağlanmak saçmalıktı ve kalbinin böyle sevgiyle dolup taşmasından biraz utanç duyuyordu. Ama Philip’in yakınlığını hisseden çocuk yüzünü onunkine yapıştırıyor ya da kollarına sığınıyordu.</p>

  <p>“Tüm bu yaptıkların çok hoş,” dedi Mildred. “Hiçbir uygunsuz tarafı yok. Küçükhanım uyumuyor diye gecenin bir yarısı nasıl bir saat ayakta kalabiliyorsun?”</p>

  <p>Philip, uzun zaman önce unuttuğunu sandığı, çocukluğuna dair tüm o şeyleri hatırladı. Bebeğin ayak parmaklarını tuttu.</p>

  <p>“Bu küçük domuzcuk markete gitmiş, bu küçük domuzcuk evde kalmış.”</p>

  <p>Akşamleyin eve gelip de oturma odasına girdiğinde ilkönce yerde yayılmış bebeğe bakıyordu ve onu gören çocuğun sevinç çığlıklarını işitmek içini hafif bir mutluluk ürpertisiyle dolduruyordu. Mildred çocuğun onu baba diye çağırmasını öğretmişti ve küçük kız bunu ilk kez kendi başına yaptığında, abartılı bir kahkaha atmıştı.</p>

  <p>“Bebeğe benim olduğu için mi bu kadar bağlandığını, yoksa herkesin bebeğine karşı aynı şekilde mi davrandığını merak ediyorum,” diye sordu Mildred.</p>

  <p>“Başka kimsenin bebeğini bilmiyorum, o yüzden bir şey diyemem,” dedi Philip.</p>

  <p>Yatılı hasta asistanı olarak geçirdiği ikinci dönemin sonuna doğru, Philip’in başına biraz talihli bir olay geldi. Temmuz ortasıydı. Bir salı akşamı, Beak Caddesi’ndeki tavernaya gitti ve orada Macalister’dan başka kimsenin olmadığını gördü. Birlikte oturup orada bulunmayan arkadaşlarından konuştular, bir süre sonra Macalister ona şöyle dedi:</p>

  <p>“Ah, bu arada, bugün bayağı iyi bir haber aldım, New Kleinfonteins; Rodezya’da bir altın madeni. Üzerine bahis oynamak istersen bir şeyler kazanabilirsin.”</p>

  <p>Philip böyle bir fırsatı sabırsızlıkla beklemişti, ama şimdi karşısına çıkınca tereddüt etti. Para kaybetmekten fena halde korkuyordu. Kumarbaz ruhu pek yoktu onda.</p>

  <p>“Çok isterim ama riske girebilir miyim emin olamıyorum. İşler ters giderse ne kadar kaybetme ihtimalim var?”</p>

  <p>“Bundan bahsetmemem gerekirdi, çok istiyor gibi göründüğün için söyledim sadece,” diye cevapladı Macalister, buz gibi bir sesle.</p>

  <p>Philip, Macalister’ın ona sersem gözüyle baktığını hissetti.</p>

  <p>“Biraz para kazanmakla gerçekten çok ilgileniyorum,” diyerek güldü.</p>

  <p>“Para kaybetme riski almaya hazır olmadan para kazanamazsın.”</p>

  <p>Macalister başka şeylerden konuşmaya başladı ve Philip, ona cevap verirken, iş iyiye giderse borsa simsarının bir daha karşılaştıklarında kendi parasıyla ilgili sulu şakalar yapacağını düşünüp durdu. Macalister’ın alaycı bir üslubu vardı.</p>

  <p>“Sence sakıncası yoksa bir bahis oynayacağım sanırım,” dedi Philip endişeyle.</p>

  <p>“Pekâlâ. Sana iki yüz elli hisse satın alacağım ve iki buçuk şilinlik bir artış görürsem onları hemen satarım.”</p>

  <p>Philip hemen bunun kaç para tutacağını hesapladı ve ağzının suyu aktı; o sırada otuz sterlin talih kuşu sayılırdı ve kaderinin ona bir şeyler borçlu olduğunu düşündü. Ertesi sabah kahvaltıda Mildred’a ne yaptığım anlattı. Mildred onun çok aptal olduğunu düşündü.</p>

  <p>“Borsadan para kazanan kimseyle tanışmadım,” dedi. “Emil hep böyle derdi; borsadan para kazanmayı bekleyemezsin, derdi.”</p>

  <p>Philip eve dönerken bir akşam gazetesi alıp hemen ekonomi sayfasını açtı. Bu konularda hiçbir bilgisi yoktu ve Macalister’ın bahsettiği hisse senedini bulmakta güçlük çekti. Hissenin bir çeyreklik arttığını gördü. Kalbi güm güm attı, ardından Macalister’ın bir şekilde satın almayı unutmuş olması ihtimalinden duyduğu endişeyle midesi buruldu. Macalister telgraf çekeceğine söz vermişti. Philip eve gitmek için tramvayı bekleyemeyecek kadar heyecanlıydı. Bir taksiye atladı. Bu olağanüstü bir savurganlıktı.</p>

  <p>“Bana gelen bir telgraf var mı?” dedi hızla içeri girip.</p>

  <p>“Hayır,” dedi Mildred.</p>

  <p>Philip’in suratı düştü, acı bir hayal kırıklığıyla bir sandalyeye çöktü.</p>

  <p>“O zaman benim için satın almadı demektir. Lanet olsun ona,” diye ekledi hiddetle. “Talih ne acımasız! Ben de o parayla ne yapacağımı düşündüm bütün gün.”</p>

  <p>“Neden, ne yapacaktın ki?” diye sordu Mildred.</p>

  <p>“Şimdi bunu düşünmenin ne faydası var? Ah, o parayı çok istiyordum.”</p>

  <p>Mildred bir kahkaha atıp ona bir telgraf uzattı.</p>

  <p>“Sadece şaka yapıyordum. Ben açtım onu.”</p>

  <p>Philip telgrafı onun elinden çekerek aldı. Macalister onun için iki yüz elli hisse alıp, söylediği gibi iki buçuk şilinlik kârla satmıştı. Komisyon parası ertesi gün gelecekti. Philip bu zalim davranışı yüzünden bir an Mildred’a büyük bir öfke duydu ama ardından, sadece kendi mutluluğunu düşündü.</p>

  <p>“Bu benim için o kadar önemli ki,” diye bağırdı. “İstersen sana yeni bir elbise alabilirim.”</p>

  <p>“Hem de nasıl isterim,” diye cevapladı Mildred.</p>

  <p>“Ne yapacağımı söyleyeyim sana. Temmuz sonunda ameliyat olacağım.”</p>

  <p>“Neden, bir rahatsızlığın mı var?” diye kesti onun sözünü Mildred.</p>

  <p>Onun bilmediği bir hastalığın kafasını çok karıştıran bu durumu açıklayabileceğini düşünmüştü. Philip kızardı, çünkü sakatlığından konuşmaktan nefret ediyordu.</p>

  <p>“Hayır, ama ayağım konusunda bir şey yapabileceklerini düşünüyorlar. Daha önce zaman ayıramamıştım, ama artık bu büyük bir sorun değil. Asistanlığa önümüzdeki ay yerine ekimde başlayacağım. Sadece birkaç hafta hastanede kalacağım, ardından yazın geri kalanını deniz kenarı bir yerde geçiririz. Hepimize, sana, bebeğe ve bana iyi gelir.”</p>

  <p>“Ah, Brighton’a gidelim Philip, Brighton’ı seviyorum, orada çok seçkin insanlarla tanışabiliyorsun.”</p>

  <p>Philip’in aklından belli belirsiz Cornwall’daki küçük bir balıkçı köyü geçmişti, ama Mildred konuşurken, onun orada sıkıntıdan öleceğini düşündü.</p>

  <p>“Deniz olduğu sürece nereye gittiğimizin önemi yok.”</p>

  <p>Neden olduğunu bilmese de aniden dayanılmaz bir deniz hasreti hissetti. Yüzmek istiyordu ve keyifle tuzlu suyun içinde şıpırtılar çıkardığını aklından geçirdi. İyi bir yüzücüydü ve dalgalı bir deniz kadar onu neşelendiren bir şey yoktu.</p>

  <p>“Çok keyifli olacak,” dedi yüksek sesle.</p>

  <p>“Balayı gibi olacak, değil mi?” dedi Mildred. “Yeni elbisem için kaç para verebilirsin Phil?”</p>
</body>
</html>