<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>6</h2>

  <p>Papaz evinde her gün birbirinin aynıydı.</p>

  <p>Kahvaltıdan hemen sonra Mary Ann <i>The Times'</i>i&nbsp;getirirdi. Bay Carey onu iki komşusuyla paylaşıyordu. Sabah ondan öğlen bire kadar onda dururdu, daha sonra bahçıvan gelip gazeteyi Limes’daki Bay Ellis’a götürür, saat yediye kadar da onda kalırdı; ardından Malikane’deki Bayan Brooks’a götürülür, en son eline geçtiği için de bu kadın gazetenin kendisinde kalması avantajına sahip olurdu. Yazları Bayan Carey reçel yaptığında, çanakları kapatmak için çoğu zaman gazetelerden birini isterdi. Papaz gazetesini okumaya oturduğunda karısı bonesini başına geçirip alışveriş için dışarı çıkardı. Philip de ona eşlik ederdi. Blackstable bir balıkçı kasabasıydı. Dükkânların, bankanın, doktorun eviyle iki ya da üç dökme yük gemisi sahibinin evlerinin olduğu bir anacaddesi vardı; küçük iskelenin etrafında balıkçıların ve fakirlerin oturduğu köhne sokaklar bulunuyordu; ama bu insanlar şapele gittiği için hiçbir kıymetleri yoktu. Bayan Carey, fikir ayrılığı olan vaizlerle aynı sokaktan geçiyorsa onlarla karşılaşmamak için yolun karşısına seğirtir, buna vakit kalmamışsa da bakışlarını kaldırıma sabitlerdi. High Caddesi’nde üç şapel olması, Papaz’ın asla kabullenemediği bir skandaldi: Kanunun, onların inşasına müdahale etmesi gerektiğine inanıyordu. Alışveriş Blackstable’da öyle basit bir mevzu değildi; Papaz’ın kilisesinin kasabadan yaklaşık üç kilometre uzak olması gerçeğinin de yardımıyla muhalifler pek yaygındı ve sadece kiliseye gidenlerden alışveriş yapmak şarttı; Bayan Carey, papaz evinin geleneğinin bir esnafın inancında fark yaratacağını gayet iyi biliyordu. Kiliseye giden iki kasap vardı ve Papaz’ın neden ikisinden de aynı anda alışveriş yapmadığını anlamıyorlardı; ne de onun basit altı ay birine, altı ay birine gitme planından memnunlardı. Papaz evine et göndermeyen kasap sürekli olarak kiliseye gelmeme tehdidinde bulunuyordu ve Papaz da zaman zaman tehdit etmeye mecbur kalıyordu: Kiliseye gelmemesi büyük hataydı ama bu günahı daha ileri götürecek ve şapele gidecek olursa, o zaman elbette, eti şahane de olsa Bay Carey onunla alışverişi ebediyen kesmek zorunda kalırdı. Bayan Carey, koro şefi, hazinedar ve kilise mütevellisi olan müdür Josiah Graves’e bir mesaj iletmek için sık sık bankaya uğrardı. Bu uzun boylu, zayıf adamın solgun bir yüzü, uzun bir burnu vardı; saçları bembeyazdı ve Philip’e fazlasıyla yaşlı görünüyordu. Kilise hesaplarını tutar, koro ve okullar için yemekler düzenler; bölge kilisesinde hiç org olmamasına karşın, genel olarak (Blackstable’da) onun yönettiğinin Kent’teki en iyi koro olduğu düşünülürdü; piskoposun kiliseye kabul için veya piskopos yardımcısının Hasat Duası dolayısıyla yaptığı ziyaretlerde düzenlenenlere benzer herhangi bir tören olduğunda gerekli ayarlamaları da yapardı. Ama her türlü şeyi sadece formalite icabı Papaz’a danışarak tereddütsüz yapardı ve Papaz da her daim zahmetten uzak durmaya meyyal olmakla birlikte, bu kilise mütevellisinin işleri yönetme şeklinden hiç hazzetmiyordu. Gerçekten de kendini idaresi altındaki kilise bölgesinin en mühim adamı görüyor gibiydi. Bay Carey karısına sürekli, Josiah Graves böyle özenli olmasa bir gün ona adamakıllı haddini bildireceğini söylüyordu ama Bayan Carey ona Josiah Graves’e katlanması tavsiyesinde bulunuyordu: İyi niyetliydi ve öyle pek centilmen olmayışı onun suçu değildi. Huzuru bir Hıristiyan erdeminde bulan Papaz, sabır gösteriyordu; ama intikamını, bu kilise mütevellisinin arkasından ona Bismarck diyerek alıyordu.</p>

  <p>Bir defasında bu ikili şiddetli bir kavga etti; Bayan Carey, o gergin zamanı hâlâ yeisle hatırlıyordu. Muhafazakâr aday, Blackstable’da bir toplantı düzenleme niyetini bildirmişti; Josiah Graves de bunun Misyon Salonu’nda olması gerektiğinde karar kılarak, Bay Carey’ye gidip birkaç söz etmeyi umduğunu söyledi. Görünüşe göre, aday toplantıya Josiah Graves’in başkanlık etmesini istiyordu. Bu Bay Carey’nin müsamaha gösterebileceğinden çok fazlaydı. Rahiplik mesleğine gösterilecek saygıya dair katı görüşlere sahipti ve Papaz’ın olduğu yerde bir kilise mütevellisinin toplantıya başkanlık etmesi saçmalıktı. Josiah Graves’e, vaizin yetkili kişi olması gerektiğini, papazın da kilisenin yetkilisi olduğunu hatırlattı. Josiah Graves buna, kendisinin kilisenin itibarını ilk tanıyan olduğunu ama bunun bir siyaset meselesi haline getirilmemesi gerektiği cevabını vererek, Papaz’a sırası geldiğinde Kutsal Mesih’in onlara Sezar’ın hakkını Sezar’a vermek gerektiğini buyurduğunu hatırlattı. Bay Carey buna, şeytanın Kutsal Kitap’tan işine geldiği gibi alıntı yapabileceği, Misyon Salonu’ndaki tek yetkilinin kendisi olduğu ve şayet başkanlık etmesi kendisinden talep edilmeyecek olursa, orada siyasi bir toplantı düzenlenmesini onaylamayacağı karşılığını verdi. Josiah Graves Bay Carey’ye dilediğini yapabileceğini, Wesleyan Şapeli’nin de bu iş için aynı şekilde elverişli bir yer olduğunu düşündüğünü söyledi. Ardından Bay Carey, Josiah Graves’in bir kâfir tapınağından hallice sayılabilecek bir yere adımını atması durumunda, onun bir Hıristiyan kilisesi için uygun bir mütevelli olmayacağını belirtti. Bunun üstüne Josiah Graves tüm görevlerinden istifa etti ve aynı akşam cüppesiyle beyaz ayin üstlüğünü aldırmak için kiliseye adam gönderdi. Evini çekip çeviren kardeşi Bayan Graves, fukara hamilelere pazen kumaşı, bebek çamaşırı, kömür ve beş şilin yardımda bulunan Hamilelik Kulübü’ndeki sekreterlik görevini bıraktı. Bay Carey nihayet kendi evinin efendisi olduğunu söyledi. Ama kısa süre sonra, hiçbir fikrinin olmadığı birçok şeyle ilgilenmek zorunda kaldığını fark etti; ilk kızgınlık anı geçen Josiah Graves de hayattaki başlıca ilgi alanından olduğunu keşfetti. Bayan Carey ile Bayan Graves bu kavgadan dolayı çok üzüntülüydüler; gizli bir mektuplaşmayla birbirleriyle bağlantıya geçtiler ve meseleyi yoluna koymaya karar verdiler: Biri kocasıyla, öbürü kardeşiyle sabah akşam konuştu; bu beyleri gönüllerinin dilediğine ikna etmekle geçen endişe dolu üç haftanın ardından bir uzlaşmaya varıldı. İkisinin de menfaatine olan bu durumu Mesih’e duydukları ortak sevgiye yordular. Misyon Salonu’ndaki toplantı yapıldı ve toplantıya başkanlık etmesi için doktor davet edildi. Bay Carey de, Josiah Graves de birer konuşma yaptılar.</p>

  <p>Bayan Carey bankacıyla işi bitince genellikle yukarı çıkıp kız kardeşiyle biraz sohbet ederdi; hanımlar kilise meselelerinden, papaz yardımcısından ya da Bayan Wilson’ın yeni bonesinden -Bay Wilson, Blackstable’daki en zengin adamdı, yılda en az beş yüz kazandığı sanılıyordu ve aşçısıyla evlenmişti- konuşurken, Philip konukları ağırlamak için kullanılan havasız salonda ağırbaşlı bir tavırla oturur ve bir fanusun içindeki japonbalığının kıpır kıpır hareketlerini izleyerek kendini eğlerdi. Sabahları odayı birkaç dakika havalandırmanın dışında pencereler asla açılmazdı ve burası, Philip’e bankacılıkla gizemli bir ilişkisi varmış gibi gelen, ağır bir kokuya sahipti.</p>

  <p>Daha sonra Bayan Carey manava gitmesi gerektiğini hatırlar, tekrar yola düşerlerdi. Alışveriş bittiğinde, balıkçıların oturduğu (şurada burada bir balıkçı kapısının önüne oturmuş ağlarını tamir ediyor olurdu ve ağlar kurusun diye kapılara asılırdı) çoğu ahşap, küçük evlerin bulunduğu bir ara sokaktan geçip her iki yanını ambarların kapattığı ama denize bakan küçük bir plaja varırlardı. Philip sektirmek için düz taşlar ararken, Bayan Carey birkaç dakika durup bulanık ve sarı denize bakardı (kimbilir aklından neler geçiyordu?). Daha sonra ağır ağır geri dönerlerdi. Saatin tam kaç olduğunu öğrenmek için postanenin içine bakarlar, penceresinde oturmuş dikiş diken doktorun karısı Bayan Wigram’a başlarıyla selam verip eve giderlerdi.</p>

  <p>Günün esas yemeği saat birdeydi; pazartesi, salı ve çarşambaları sığır eti, rosto, patates püresi ve kıyma olurdu; perşembe, cuma ve cumartesileri ise koyun eti yenirdi. Pazarları, kendi besledikleri tavuklardan birini yerlerdi. Öğleden sonraları Philip’in dersleri vardı. Hiçbirini bilmeyen amcası ona Latince ve matematik öğretirdi, yengesi ise Fransızca ve piyano. Kadın Fransızcayı bilmese de otuz yıldır söylediği eski moda şarkılara eşlik edebilecek kadar piyano biliyordu. William Amcası Philip’e, papaz yardımcılığı yaptığı dönemde karısının on iki şarkıyı ezbere bildiğini ve ondan istendiğinde bunları hemen söyleyebildiğini anlatmıştı. Papaz evinde çay partisi düzenlendiğinde genellikle bunları hâlâ söyleyebiliyordu. Carey’ler evlerine pek az insanı çağırırdı ve partilerine daima papaz yardımcısı, Josiah Graves ile kardeşi, Dr. Wigram ile eşi katılırdı. Çaydan sonra Bayan Graves, Mendelssohn’un <i>Sözsüz Şarkılar’</i>ından<a class="dipnot2" href="../Text/dipnotlar.xhtml#a2" id="k2"><sup>[2]</sup></a>&nbsp;bir iki parça çalar, Bayan Carey ise <i>Eve Doğru Uçan Kırlangıçlar</i>’ı veya <i>Tırıs Tırıs Midillim’i</i> söylerdi.</p>

  <p>Ama Carey’ler pek sık çay partisi düzenlemezdi; hazırlıklar canlarını sıkıyordu ve misafirleri gittikten sonra kendilerini bitap hissediyorlardı. Çaylarını kendi başlarına içmeyi tercih eder, ardından da tavla oynarlardı. Bayan Carey kocasının kazanmasını sağlardı, çünkü adam kaybetmeyi sevmiyordu. Saat sekizde soğuk akşam yemeklerini yerlerdi. Akşam yemekleri artanlardan oluşurdu, çünkü Mary Ann çaydan sonra bir şeyler hazırlamaktan hiç hoşlanmazdı; Bayan Carey de sofrayı toplamaya yardım ederdi. Bayan Carey nadiren ekmekle yağdan ve ardından içtiği azıcık hoşaftan başka bir şey yerdi, ama Papaz bir dilim soğuk et alırdı. Akşam yemeğinden hemen sonra Bayan Carey dua için zili çalar, ardından Philip yatağa giderdi. Mary Ann’in onu soymasına karşı çıkmış, bir süre sonra kendi kendine soyunup giyinme hakkını kazanmıştı. Saat dokuzda Mary Ann yumurtaları ve tabakları getirirdi. Bayan Carey her bir yumurtanın üstüne tarih yazıp, bir deftere numaralar kaydederdi. Ardından tabakları dizdiği sepeti koluna takıp üst kata çıkardı. Bay Carey eski kitaplarından birini okumaya devam eder, ama saat onu vurduğunda ayağa kalkıp ışıkları söndürür ve karısının peşinden yatağa giderdi.</p>

  <p>Philip’in ilk geldiği zamanlarda, banyosunu hangi akşam yapması gerektiğine karar vermek biraz zor oldu. Mutfak kazanı çalışmadığı için bol sıcak su bulmak zordu ve iki kişinin aynı günde banyo yapması imkânsızdı. Blackstable’da sadece Bay Wilson’ın banyosu vardı ve buna gösteriş budalalığı gözüyle bakılıyordu. Mary Ann banyosunu pazartesi akşamları mutfakta yapardı, çünkü haftaya temiz başlamayı seviyordu. William Amca banyosunu cumartesileri yapamazdı, çünkü önünde zorlu bir gün olurdu ve banyodan sonra kendini daima biraz yorgun hissederdi; bu yüzden cumaları onun banyo günüydü. Bayan Carey, aynı nedenle perşembeleri banyo yapardı. Cumartesileri doğal olarak Philip’in olacakmış gibi görünse de Mary Ann cumartesi gecesi ateşi canlı tutamayacağını söylemişti: Tüm o pazar yemeği hazırlığı, börek çörek ve daha bilemediği bir sürü şey yüzünden, çocuğa cumartesileri banyo yaptıracak gücü kendinde bulamıyordu; kendi kendine banyo yapamayacağı da gayet belliydi. Bayan Carey bir erkek çocuğuna banyo yaptırmaktan utanıyordu ve elbette, Papaz’ın da vaaz vermesi gerekiyordu. Ama Papaz, Philip’in Tanrı’nın günü olan pazar gününde tertemiz olmasında ısrar etti. Mary Ann bu rahatsızlığa katlanmaktansa gitmeyi tercih edeceğini söyledi -on sekiz yıldan sonra kendisine daha fazla iş yükleneceğini hiç ummazdı, biraz anlayış gösterebilirlerdi- Philip de kimsenin banyo yaptırmasını istemediğini söyledi, kendi kendine gayet güzel yıkanabilirdi. Böylece sorun çözüldü. Mary Ann çocuğun kendi kendini doğru dürüst yıkayamayacağından hayli emin olduğunu söyledi ve pislik içinde dolaşmasındansa -Tanrı’nın huzuruna çıkmasından ziyade kendisi doğru dürüst yıkanmamış bir çocuğa tahammül edemeyeceği için- cumartesi gecesi dahi eşekler gibi çalışacağını belirtti.</p>
</body>
</html>