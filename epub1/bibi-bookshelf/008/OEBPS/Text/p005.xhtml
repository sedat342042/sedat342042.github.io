<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>5</h2>

  <p>Philip birlikte yaşayacağı insanları yavaş yavaş tanıdı ve bazıları onun duyması için yapılmayan sohbetlerin kesitlerinden, hem kendisi hem de ölü anne babası hakkında epeyce şey öğrendi. Philip’in babası Blackstable Papazı’ndan çok daha gençti. St. Luke Hastanesindeki parlak bir kariyerin ardından kadroya alınmış ve hemen ciddi miktarda paralar kazanmaya başlamıştı. Özgürce harcamıştı. Papaz, kilisesini restore ettirmeye kalkıp da kardeşinden bağış rica ettiğinde eline birkaç yüz sterlin geçince hayrete düşmüştü: Huyu gereği tutumlu ve mecburiyetten tasarruflu olan Bay Carey, bu parayı karmakarışık duygularla kabul etmişti; bu kadar çok verebildiği için kardeşini kıskanmış, kilisesi adına memnun olmuş ve neredeyse fiyakacı görünen bu cömertliğe biraz sinirlenmişti. Daha sonra Henry Carey bir hastasıyla -çok güzel ama beş parasız, hiçbir yakın akrabası olmayan, ama iyi bir aileden gelen bir kızla- evlenmişti; düğüne de bir grup seçkin arkadaş katılmıştı. Papaz Londra’ya geldikçe ziyaret ettiği kadının karşısında kendine hâkim olmak durumunda kalmıştı. Ona karşı çekingenlik hissediyor, muhteşem güzelliği içten içe ağırına gidiyordu: Çalışkan bir cerrahın karısından beklenmeyecek kadar gösterişli giyiniyor; evinin gösterişli mobilyaları, kışın bile etrafını çiçeklerle donatması, Papaz’ın hayıflandığı ölçüsüz bir savurganlığı gösteriyordu. Onun gideceği partilerden bahsedişini dinlemişti; üstelik, eve döndüğünde karısına anlattığı gibi, konukseverliği belli bir karşılık vermeksizin kabul etmek imkânsızdı. Yemek odasında üzüm görmüştü ki en azından sekiz şilin olmalıydı; öğle yemeğinde de papaz evinin bahçesinde ürün vermesinden iki ay önce kuşkonmaz ikram edilmişti. İşte tüm öngörüleri gerçekleşmişti: Papaz, uyarılarına kulak asmayan şehri yakıp kül eden cehennem ateşini izleyen peygamberin tatminini hissetti. Zavallı Philip neredeyse beş parasızdı ve annesinin o seçkin arkadaşlarının ne faydası vardı şimdi? Babasının aşırılığıyla gerçekten kabahat işlediğini biliyordu, Tanrı’nın inayetinin annesini yanına alması ise bir lütuftu: Bu kadın paradan ancak bir çocuk kadar anlıyordu.</p>

  <p>Philip Blackstable’a geleli bir hafta geçmişti ki amcasını çok sinirlendiren bir olay oldu. Bir sabah kahvaltı masasında, müteveffa Bayan Carey’nin Londra’daki evinden postayla gönderilmiş küçük bir paket buldu. Üstünde annesinin ismi vardı. Papaz paketi açınca Bayan Carey’nin bir düzine fotoğrafıyla karşılaştı. Sadece başı ve omuzları görünüyordu, saçı her zamankinden daha gösterişsiz yapılıp alnına düşürülmüş, bu da ona olağandışı bir görünüm kazandırmıştı: Yüzü zayıf ve yorgundu ama hiçbir hastalık onun güzelliğini bozamamıştı. Büyük, siyah gözlerinde Philip’in hatırlayamadığı bir hüzün vardı. Ölü kadını ilk görüşü Bay Carey’ye küçük bir şok yaşatsa da, bunu hemen bir kafa karışıklığı izledi. Fotoğraflar hayli yeni çekilmişe benziyordu ve bunları kimin sipariş etmiş olabileceğini bilemiyordu.</p>

  <p>“Bunlar konusunda bir şey biliyor musun Philip?” diye sordu.</p>

  <p>“Annemin çektirdiğini söylediğini hatırlıyorum,” diye cevapladı çocuk. “Bayan Watkin onu azarladı... O da dedi ki: Çocuğun büyüdüğünde beni hatırlatacak bir şeyi olsun istedim.”</p>

  <p>Bay Carey bir an Philip’e baktı. Çocuk tiz bir sesle konuşmuştu. Kelimeleri hatırlıyordu ama bunlar ona hiçbir şey ifade etmiyordu.</p>

  <p>“Fotoğraflardan birini alıp odanda tutabilirsin,” dedi Bay Carey. “Diğerlerini kaldıracağım.”</p>

  <p>Papaz, fotoğraflardan birini Bayan Watkin’e gönderdi; kadın da fotoğrafların nasıl çekildiğini açıklayan bir mektup yazdı.</p>

  <p>Bir gün Bayan Carey yataktaydı ama her zamankinden biraz daha iyi hissediyordu ve sabahleyin doktor da ümit-var görünmüştü; Emma çocuğu dışarı çıkarmıştı, hizmetçiler aşağıda bodrum kattaydı: Bayan Carey birden kendini dünyada yapayalnız hissetti. İki hafta içinde gerçekleşecek loğusalığından sağ çıkamayacağına dair büyük bir korku onu ele geçirdi. Oğlu dokuz yaşındaydı. Annesini hatırlaması nasıl beklenebilirdi ki? Oğlanın büyüyüp de onu unutmasını, hiçbir iz kalmadan aklından silinivermeyi düşünmeye katlanamıyordu; onu hastalıklı ve sakat olduğu, kendi çocuğu olduğu için öyle büyük bir tutkuyla seviyordu ki... Evlendiğinden beri fotoğraf çektirmemişti ve bu da on yıl önceydi. En son nasıl göründüğünü oğlu bilsin istiyordu. O zaman onu unutamazdı, tamamen aklından silemezdi. Hizmetçisini çağırıp kalkmak istediğini söylese ona engel olacağını biliyordu, belki de doktoru çağırırdı ki şu an bununla uğraşacak ya da tartışacak takati yoktu. Yataktan kalktı, kendi kendine giyinmeye başladı. O kadar uzun zamandır yataktaydı ki artık bacakları tutmuyordu; ardından ayak tabanları, neredeyse yere basmaya dayanamayacak kadar sızlamaya başladı. Ama vazgeçmedi. Kendi saçını yapmaya alışık değildi, kollarını kaldırıp saçını fırçalamaya başladığında fenalaştığını hissetti. Hep hizmetçisi yaptığından kendi saçını hiç yapmamıştı. Çok güzel bir saçtı bu, çok sağlıklıydı ve koyu, yoğun bir altın sarısıydı. Kaşları düz ve koyu renkti. Siyah bir etek giydi ama en sevdiği gece elbisesinin üstünü seçti: O günlerde çok moda olan, beyaz Şam kumaşından yapılmıştı. Aynada kendine baktı. Yüzü çok solgun, ama cildi pürüzsüzdü: Hiçbir zaman öyle çok renkli bir görüntüsü olmamış, bu da güzel dudaklarının kırmızılığının hep göze çarpmasını sağlamıştı. Hıçkıra hıçkıra ağlamasına engel olamadı. Ama kendine acıyacak vakti yoktu; şimdiden aşırı yorgun hissediyordu; Henry’nin önceki Noel’de hediye ettiği kürkü giydi -bununla çok övünüyordu, o zamanlar çok mutluydu- ve kalbi güm güm çarparak alt kata süzüldü. Görülmeden evden çıktı, bir arabaya binip fotoğrafçının yolunu tuttu. Bir düzine fotoğraf için ödeme yaptı. Poz vermenin ortasında bir bardak su istemek zorunda kaldı; onun hasta olduğunu gören yardımcı başka bir gün gelmesi önerisinde bulundu ama kadın bitene kadar kalmakta ısrar etti. Fotoğraf çekimi nihayet bittiğinde, tekrar arabaya binip Kensington’daki, tüm kalbiyle nefret ettiği küçük köhne eve döndü. İçinde ölmek için berbat bir evdi.</p>

  <p>Ön kapıyı açık buldu; yukarı çıkarken hizmetçi ile Emma ona yardım etmek için koşarak merdivenden indiler. Odasını boş bulduklarında çok korkmuşlardı. İlk başta Bayan Watkin’e gittiğini düşünüp aşçıyı oraya göndermişlerdi. Bayan Watkin aşçıyla beraber dönmüştü ve salonda endişe içinde bekliyordu. Şimdi ise evham ve sitem dolu bir halde alt kata inmişti; ama bu çaba Bayan Carey’nin kaldırabileceğinden çok fazlaydı ve artık ayakta durmaya mecali kalmadığında yığılıverdi. Tüm ağırlığıyla Emma’nın kollarına düştü; onu üst kata taşıdılar. Onu izleyenlere çok uzun gelen bir süre boyunca bilinçsizce yattı, üstelik acilen çağırılan doktor gelmedi. Kendini ancak ertesi gün daha iyice hissetti de Bayan Watkin o zaman ondan biraz bilgi alabildi. Philip annesinin yatak odasında, yerde oynuyor, kadınlardan hiçbiri onunla ilgilenmiyordu. Çocuk onların neden bahsettiğini belli belirsiz anlayabildi ama bu kelimelerin neden aklında kaldığını hiç bilemedi.</p>

  <p>“Çocuğun büyüdüğünde beni hatırlatacak bir şeyi olsun istedim.”</p>

  <p>“Neden bir düzine ısmarladığını anlamıyorum,” dedi Bay Carey. “İki tanesi iş görürdü halbuki.”</p>
</body>
</html>