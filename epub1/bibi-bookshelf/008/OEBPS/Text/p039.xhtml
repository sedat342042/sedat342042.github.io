<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>39</h2>

  <p>Blackstable Papazı, Philip’in önüne koyduğu planla ilgili ne yapacağını bilmiyordu. Kişinin başladığı şey her neyse onu tamamlaması gerektiği gibi mükemmel bir fikre sahipti. Tüm zayıf insanlar gibi, birinin fikrini değiştirmesi onu da büyük strese sokuyordu.</p>

  <p>“Muhasebeci olmayı kendi özgür iradenle tercih ettin,” dedi.</p>

  <p>“Tercih ettim çünkü bunu şehre gidebilmenin tek yolu olarak gördüm. Londra’dan nefret ediyorum, işten nefret ediyorum ve hiçbir şey beni oraya dönmeye ikna edemez.”</p>

  <p>Bay ve Bayan Carey, Philip’in ressam olma fikrinden açıkça dehşete düştüler. Annesiyle babasının saygın insanlar olduğunu ve resim yapmanın ciddi bir meslek sayılmadığını unutmaması gerektiğini söylediler; bohemdi, itibarsızdı, ahlaka mugayirdi. Üstelik bir de Paris’te!</p>

  <p>Papaz, kesinkes, “Bu konuda söz hakkım olduğu sürece, Paris’te yaşamana izin vermeyeceğim,” dedi.</p>

  <p>Orası günah yuvasıydı. Yosmalar, Babil fahişesi orada tüm rezaletlerini sergiliyordu; dürüst ve temiz insanların şehirleri bu kadar ahlaksız olamazdı.</p>

  <p>“Sen bir centilmen ve Hıristiyan olarak yetiştirildin, böyle bir günahın peşinden gitmene izin verirsem ölmüş annenle babanın güvenine ihanet etmiş olurum.”</p>

  <p>“Eh, Hıristiyan olmadığımı biliyorum, üstelik bir centilmen olduğumdan da şüphe etmeye başladım.”</p>

  <p>Münakaşa daha şiddetli bir hal aldı. Philip’in küçük mirasını ele geçirebilmesine bir yıl daha vardı ve Bay Carey, bu zaman zarfında ancak büroya devam ederse ona harçlık vereceğini söyledi. Philip açısından, muhasebeciliğe devam etmeyecekse stajı için ödediği paranın yarısını hâlâ alabileceği bir vakitte bırakması gerektiği açıktı. Papaz onu dinlemedi. Zararının tazminini kaybeden Philip yaralayıcı ve sinir bozucu şeyler söyledi.</p>

  <p>“Benim paramı har vurup harman savurmaya hakkın yok,” dedi sonunda. “Nihayetinde o benim param, değil mi? Ben çocuk değilim. Kararımı verdiysem, Paris’e gitmeme engel olamazsın. Beni Londra’ya dönmeye zorlayamazsın.”</p>

  <p>“Tek yapabileceğim, uygun olduğunu düşündüğüm şeyi yapana dek senin parana el koymak.”</p>

  <p>“Peki, umurumda değil, Paris’e gitmeye karar verdim. Kıyafetlerimle kitaplarımı, bir de babamın mücevherlerini satacağım.”</p>

  <p>Louisa Yenge, gergin ve mutsuz halde sessizce oturuyordu: Philip’in kendini kaybettiğini görüyor, söyleyeceği herhangi bir şeyin onun öfkesini artırmaktan başka işe yaramayacağını anlıyordu. Sonunda Papaz bu konuda daha fazla şey duymak istemediğini bildirdi ve gururlu bir edayla odadan çıkıp gitti. Sonraki üç gün ne Philip ne de o birbiriyle konuştu. Philip, Paris hakkında bilgi almak için Hayward’a mektup yazdı ve ondan bir cevap gelir gelmez yola çıkmaya karar verdi. Bayan Carey meseleyi kafasında sürekli evirip çevirdi; Philip’in kocasına duyduğu nefrete kendisini de kattığını hissediyor, bu düşünce ona işkence ediyordu. Onu tüm kalbiyle seviyordu. Sonunda Philip’le konuştu; Londra’ya dair hayal kırıklıklarını bir bir sayıp geleceğe dair heveskâr tutkularını anlatırken onu dikkatle dinledi.</p>

  <p>“İyi olmayabilirim ama en azından denememe izin verin. O ahır gibi büroda olacağımdan daha başarısız olamam. Hem resim <i>yapabileceğimi</i> hissediyorum. İçimde var, biliyorum.”</p>

  <p>Böyle güçlü bir eğilimi engellemekle doğru yaptıklarından kocası kadar emin değildi. Ebeveynlerinin eğitimlerine karşı çıkmakla büyük aptallık yaptığı önemli ressamlar hakkında kitaplar okumuştu; üstelik insanın ressam olarak Tanrı’nın izinde erdemli bir hayat sürmesi, bir serbest muhasebeci için olduğu kadar mümkündü.</p>

  <p>“Paris’e gitmenden çok korkuyorum,” dedi yürek paralayan bir şekilde. “Londra’da okusaydın o kadar kötü olmazdı.”</p>

  <p>“Eğer resimle uğraşacaksam bunu doğru dürüst yapmalıyım, gerçek eğitimi de sadece Paris’te alabilirsin.”</p>

  <p>Onun önerisiyle Bayan Carey avukata yazıp Philip’in Londra’daki işinden ayrıldığını bildirdi ve onun böyle bir değişiklik konusunda ne düşündüğünü sordu. Bay Nixon şöyle cevap verdi:</p>

  <div class="m1"></div>

  <p><i>Sevgili Bayan Carey,</i></p>

  <p><i>Bay Herbert Carter’la görüştüm ve maalesef size Philip’in orada istenildiği kadar başarılı olamadığını bildirmek zorundayım. Eğer bu işe böyle güçlü karşı çıkıyorsa, belki de stajdan vazgeçme fırsatını değerlendirmesi daha iyi olur. Doğal olarak ben de büyük hayal kırıklığına uğradım ama bildiğiniz gibi zorla güzellik olmaz.</i></p>

  <p class="sag"><i>İçten saygılarımla,<br/>
  Albert Nixon</i></p>

  <div class="m1"></div>

  <p>Mektubu Papaz’a gösterdiler ama bu onun sadece inatçılığını artırdı. Philip’in başka bir mesleği seçmesinde hiçbir sakınca görmüyordu, babasının mesleği olan tıbbı önerdi ama Philip Paris’e gidecek olursa ona harçlık vermeye hiçbir şekilde ikna olmayacaktı.</p>

  <p>“Vurdumduymazlığa ve nefsine düşkünlüğe bahaneden başka bir şey değil,” dedi.</p>

  <p>“Seni, başkalarının vurdumduymazlığını ayıplarken dinlemek çok ilginç,” diye cevabı yapıştırdı Philip.</p>

  <p>Ama o sırada Hayward’dan cevap gelmişti; Hayward ona aylığı otuz franga bir oda tutabileceği bir otelin ismini vermiş, bir okulun <i>massière’</i>ine onu tanıtan bir not iliştirmişti. Philip mektubu Bayan Carey’ye okudu ve Hayward’ın ona eylülün birinde başlamasını önerdiğini söyledi.</p>

  <p>“Ama hiç paran yok ki?” dedi kadın.</p>

  <p>“Bu öğleden sonra mücevherleri satmak için Tercanbury’ye gideceğim.”</p>

  <p>Philip’e babasından bir altın saat ve zincir, iki üç yüzük, birkaç kol düğmesi ve iki rozet kalmıştı. Bunların birinde bir inci vardı ki ciddi bir para getirebilirdi.</p>

  <p>“Bir şeyin gerçek değeriyle kaç para getireceği çok farklı şeylerdir,” dedi Louisa Yenge.</p>

  <p>Philip gülümsedi, çünkü bu amcasının basmakalıp sözlerinden biriydi.</p>

  <p>“Biliyorum ama en kötü ihtimalle toplamda elime yüz sterlin geçer ki bu da beni yirmi bir yaşıma kadar idare eder.”</p>

  <p>Bayan Carey cevap vermedi ama yukarı çıktı, küçük siyah bonesini taktı ve bankaya gitti. Bir saat içinde döndü. Salonda kitap okuyan Philip’in yanına gidip ona bir zarf uzattı.</p>

  <p>“Bu nedir?” diye sordu Philip.</p>

  <p>“Sana küçük bir hediye,” diye cevapladı Bayan Carey, mahcubiyetle gülümseyerek.</p>

  <p>Philip zarfı açınca on bir tane beş sterlinlik banknot ve içindeki altın sikkelerle kabarmış küçük bir kesekâğıdı gördü.</p>

  <p>“Babanın mücevherlerini satmana izin vermeye dayanamazdım. Bu benim bankadaki param. Neredeyse yüz sterlin eder.”</p>

  <p>Philip kıpkırmızı kesildi ve nedenini bilmeden, yaşlar aniden gözlerini doldurdu.</p>

  <p>“Ah, canım benim, bunu alamam,” dedi. “Çok ama çok iyisin, ama bunu almaya katlanamam.”</p>

  <p>Bayan Carey evlendiğinde üç yüz sterlini vardı ve çok idareli kullanılan bu para, onun beklenmedik masraflarını karşılamak; herhangi ani bir bağış, Noellerde ve doğum günlerinde kocası ve Philip için hediyeler almak için kullanılmıştı. Yıllar geçtikçe ne yazık ki azalmıştı, ama yine de Papaz’ın şakasını ettiği bir konuydu. Karısından zengin bir kadın olarak bahsediyor, sürekli “köşedeki üç beş kuruş”tan konuşuyordu.</p>

  <p>“Ah, lütfen al Philip. Müsrifliğim için çok özür dilerim, geriye tüm kalan bu. Ama kabul edersen beni çok mutlu edersin.”</p>

  <p>“Ama senin ihtiyacın olur,” dedi Philip.</p>

  <p>“Hayır, ihtiyacım olacağını sanmıyorum. Amcan benden önce ölürse diye saklıyordum bunu. Lazım olursa hemen elimin altında bulabileceğim küçük bir şeyin faydalı olacağını düşünmüştüm ama artık fazla yaşayacağımı zannetmiyorum.”</p>

  <p>“Ah, canım, böyle söyleme. Nedenmiş o, elbette çok uzun yaşayacaksın. Sana kıyamam.”</p>

  <p>“Ben üzülmüyorum.” Kadının sesi çatladı, gözlerini gizledi, ama bir dakika sonra, onları kurulayıp mertçe gülümsedi. “Başta Tanrı’ya önce beni almaması için dua ederdim, çünkü amcanın yalnız kalmasını, bir dolu cefaya katlanmasını istemiyordum ama artık bunun amcan için, benim için taşıdığı anlamı taşımadığını biliyorum. O yaşamayı benden fazla istiyor, hiçbir zaman onun istediği eş olamadım ve bana bir şey olsa onun tekrar evleneceğini tahmin ediyorum. Bu yüzden, önce ben göçmek istiyorum. Bencillik ettiğimi düşünmüyorsun, değil mi Philip? Ama önce giden o olsa ben dayanamazdım.”</p>

  <p>Philip onu buruşuk, zayıf yanağından öptü. Tanık olduğu bu büyük sevginin onu neden böyle tuhaf biçimde utandırdığını anlamıyordu. Bu denli kayıtsız, bu denli bencil, fena halde rahatına düşkün bir adama nasıl olup da bu kadar değer verdiğini anlamak mümkün değildi; duyarsızlığının ve bencilliğinin gayet farkında olup onu yine de alçakgönüllülükle sevmesinde Philip insanüstü bir mükemmelliğe benzer bir şey buluyordu.</p>

  <p>“Parayı alacak mısın Philip?” dedi, onun elini nazikçe okşayarak. “Bu olmadan da yapabilirsin biliyorum, ama alırsan beni çok mutlu edeceksin. Hep senin için bir şeyler yapmak istedim. Biliyorsun, benim hiç çocuğum olmadı ve seni kendi oğlum gibi sevdim. Sen küçük bir çocukken, günah olduğunu biliyorum ama sana gece gündüz bakabileyim diye hasta olmanı dilerdim neredeyse. Ama sadece bir kez hasta oldun, o zaman da okuldaydın. Sana yardım etmeyi öyle çok istiyorum ki. Bu elime geçen tek fırsat olabilir. Belki bir gün, büyük bir sanatçı olduğunda beni unutmazsın, sana ilk desteği verdiğimi hatırlarsın.”</p>

  <p>“Çok iyisin,” dedi Philip. “Sana minnettarım.”</p>

  <p>Kadının yorgun gözlerinde bir gülümseyiş belirdi, saf bir mutluluk gülümsemesi.</p>

  <p>“Ah, çok mutluyum.”</p>
</body>
</html>