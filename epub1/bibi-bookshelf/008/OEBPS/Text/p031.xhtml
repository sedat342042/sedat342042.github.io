<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>31</h2>

  <p>Hayward bir ay boyunca, ertesi gün Güney’e gideceğini söyleyip durduktan ve çanta toplayıp seyahate çıkma zahmetine girmeye bir türlü karar veremeyip yola çıkmayı hep sonraki haftaya erteledikten sonra, en sonunda Noel’den hemen önce, bayram hazırlıklarından kaçıverdi. Almanlara özgü bir eğlence düşüncesine tahammül edemiyordu. Bayramların mütecaviz neşesini düşünmek tüylerini diken diken ediyordu ve aşikâr olandan kaçmak arzusuyla Noel arifesinde yola çıkmaya karar verdi.</p>

  <p>Philip onun gidişine üzülmedi, çünkü ağzına geleni söyleyen biriydi ve insanın kendi zihninden bu kadar bihaber olması sinir bozucuydu. Her ne kadar büyük ölçüde Hayward’ın etkisi altında olsa da, çekici bir hassasiyete işaret eden kararsızlığı onaylayamazdı ve Hayward’ın dümdüz bakış açısıyla yansıttığı bir alaycılığın gölgesinden bile sinirlenirdi. Mektuplaştılar. Hayward hayranlık uyandıran bir mektup yazarıydı ve bu yeteneğinin farkında olduğundan, mektuplarına itina gösterirdi. Mizacı, rastladığı güzellikleri çabuk kavrıyordu ve Roma’dan yazdığı mektuplara ustaca bir İtalya rayihası katabiliyordu. Sadece İmparatorluğun çöküşünde bir ayrıksılık buluyor, Antik Romalıların şehrinin biraz kaba olduğunu düşünüyordu; ama Papaların Roma’sıyla duygudaşlık kurabiliyordu, kendi seçtiği kelimelerde, son derece zarifçe ortaya çıkan bir Rokoko güzelliği vardı. Mektuplarında eski kilise müziğinden, Alban Tepeleri’nden, tütsünün gevşetmesinden ve sokakların geceleri, yağmurda, kaldırımlar pırıl pırılken ve sokak lambalarının ışığının yarattığı gizemli cazibesinden bahsediyordu. Belki de bu hayranlık uyandıran mektupları çeşitli arkadaşlarına tekrarlıyordu. Bunların Philip’in üstünde ne sıkıntı verici bir etkisi olduğundan haberi yoktu; bunlar onun hayatının çok can sıkıcı görünmesine yol açıyordu. Baharın gelişiyle Hayward’ın mektupları daha hararetli bir hal aldı. Philip’e İtalya’ya gelmesini teklif etti. Heidelberg zaman israfıydı. Almanlar kabaydı ve orada hayat sıradandı: O kuralcı coğrafyada bir ruh nasıl kendini bulabilirdi? Toskana’da bahar toprağın her yerine çiçekler saçıyordu ve Philip on dokuz yaşındaydı; gelmeliydi ve Umbria’nın dağ kasabalarını gezebilirlerdi. Bunların isimleri Philip’in kalbine kazındı. Cäcilie de sevgilisiyle İtalya’ya gitmişti. Onları düşününce Philip’in içini nedensiz bir huzursuzluk kaplıyordu. Kaderine sövüyordu çünkü seyahat edecek parası yoktu ve amcasının ona, kararlaştırdıkları gibi ayda on beş sterlinden fazla göndermeyeceğini biliyordu. Harçlığını pek idareli kullanmamıştı. Kaldığı pansiyonla aldığı derslerin ücretini ödedikten sonra eline çok az bir şey kalıyordu ve Hayward’la birlikte zaman geçirmenin pahalı bir şey olduğunu fark etmişti. Philip aylık parasının sonuna geldiğinde, Hayward sık sık yolculuklara çıkmayı, bir oyuna gitmeyi, bir şişe şarap almayı teklif etmişti; o da yaşının getirdiği budalalıkla, bir müsriflikte bulunamayacağını itiraf etmeye gönülsüz olmuştu.</p>

  <p>Neyse ki Hayward’ın mektupları kırk yılda bir geliyordu ve Philip aralarda yeniden, kendi çalışkan yaşamını sürdürüyordu. Üniversiteye kaydolmuş, iki üç konferans serisine katılmıştı. O sıralar Kuno Fischer<a class="dipnot2" href="../Text/dipnotlar.xhtml#a33" id="k33"><sup>[33]</sup></a>&nbsp;ününün doruğundaydı ve kış boyunca Schopenhauer üstüne çok aydınlatıcı dersler verdi. Philip felsefeyle böyle tanıştı. Kıvrak bir zekâsı vardı ve kuramsal konulara rahatça uyum sağlayabiliyordu; ama metafiziksel tezleri dinlemeyi olağanüstü büyüleyici buldu; bunlar onun nefesini kesiyordu; bir ip cambazının bir uçurumun üstünde tehlikeli maharetlerini sergilemesini izlemek gibiydi; ama çok heyecanlıydı. Konunun kötümser oluşu gençliğini cezbediyordu; içine girmek üzere olduğu dünyanın da merhametsiz bir gam ve karanlıklar diyarı olduğuna inanıyordu. Yine de bu dünyaya girmek için sabırsızlanıyordu; zamanla Bayan Carey, vasisinin görüşlerini yansıtan bir mektup arkadaşı gibi davranıp ona İngiltere’ye dönme vaktinin geldiğini bildirince, hevesle bunda hemfikir oldu. Yapmak istediği şey konusunda artık kararını vermeliydi. Eğer Heidelberg’den temmuz sonunda ayrılırsa, ağustos ayı boyunca ilgili konuları konuşabilirlerdi ve bu, gerekli düzenlemeleri yapmak için iyi bir zamandı.</p>

  <p>Ayrılış tarihi ayarlandı ve Bayan Carey ona tekrar mektup yazdı. Ona, Heidelberg’de Frau Erlin’in evine gidebilmesini Bayan Wilkinson’ın nezaketine borçlu olduğunu hatırlatarak, kadının onlarla Blackstable’da birkaç hafta geçirmek için gereken hazırlıkları yaptığını bildirdi. Şu günlerde Flushing’den geçecekti ve Philip de aynı tarihlerde seyahat ederse ona eşlik edebilir, Blackstable’a onunla gelebilirdi. Philip’in utangaçlığı onun hemen yazıp bu tarihlerden bir veya iki gün sonra ancak yola çıkabileceğini bildirmesine yol açtı. Kendisini, Bayan Wilkinson’a göz kulak olurken hayal etti; yanına gidip o olup olmadığını sormanın (bu soruyu pekâlâ yanlış birine sorabilir ve ağzının payını alabilirdi) ve trende onunla konuşması mı yoksa görmezden gelip kitabını okuması mı gerektiğini bilmemenin sıkıntısından utandı.</p>

  <p>Sonunda Heidelberg’den ayrıldı. Üç ay boyunca, gelecekten başka hiçbir şey düşünmemişti; hiç pişmanlık duymadan gitti. Burada mutlu olduğunu hiç bilememişti. Fräulein Anna ona <i>Der Trompeter von Sâckingen</i><a class="dipnot2" href="../Text/dipnotlar.xhtml#a34" id="k34"><sup>[34]</sup></a>&nbsp;kitabını verdi, Philip de buna bir William Morris cildiyle mukabele etti. Akıllıca davranıp, hiçbiri diğerinin hediyesini asla okumadı.</p>
</body>
</html>