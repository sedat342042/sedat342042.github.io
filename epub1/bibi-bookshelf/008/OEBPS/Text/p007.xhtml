<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>7</h2>

  <p>Pazar, olaylı bir gündü. Bay Carey, kendi bölgesinde haftanın yedi günü çalışan tek insan olduğunu diline pelesenk etmişti.</p>

  <p>Ev ahalisi her zamankinden yarım saat erken kalktı. Hiçbir zavallı papaz tatil günü yatağında dinlenemez, dedi Bay Carey, Mary Ann saat tam sekizde kapıyı tıklattığında. Bayan Carey’nin giyinmesi daha uzun sürüyordu ve saat dokuzda, biraz nefes nefese kalmış halde, kocasından hemen önce kahvaltı için aşağı indi. Bay Carey’nin botları ısınsın diye ateşin önüne konmuştu. Dualar normalden daha uzun, kahvaltı da daha zengindi. Kahvaltıdan sonra Papaz, komünyon ayini için ince ekmek dilimleri kesti, Philip de ekmek kabuğunu kesip ayırma imtiyazına sahip oldu. Mermer bir kâğıt tutucuyu alıp getirmesi için çalışma odasına gönderildi; Bay Carey bununla incecik ve hamur gibi olana kadar ekmeğe bastırdı, ardından küçük kareler halinde kesti. Miktar havanın durumuna göre ayarlanırdı. Çok kötü bir günde kiliseye birkaç kişi gelirdi, çok güzel bir günde ise pek çok insan gelmesine rağmen pek azı komünyona kalırdı. En fazla sayıda insan, kiliseye kadar yürümeyi keyifli hale getirecek kadar kuru havalarda gelirdi, ama hava çok iyi değilse bir an önce kaçmaya bakarlardı.</p>

  <p>Daha sonra Bayan Carey, kilerde duran kasadan komünyon tabağını çıkardı, Papaz da onu bir güderi parçasıyla parlattı. Saat onda kiralık araba geldi, Bay Carey botlarını giydi. Bayan Carey’nin bonesini takması birkaç dakika aldı, muazzam bir cüppenin içindeki Papaz bu zaman zarfında, yüzünde arenaya götürülmek üzere olan ilk Hıristiyanlarda görülmesi beklenen bir ifadeyle holde dikildi. Otuz yıllık evliliklerinde karısının pazar sabahı vaktinde hazır olamaması olağanüstü bir durumdu. Nihayet kadın siyah satenler içinde geldi; bir rahibin karısının renkli kıyafetler giymesi Papaz’ın hiçbir zaman hoşuna gitmezdi ama pazarları siyah giymesi konusunda özellikle kararlıydı; Bayan Carey ara sıra, Bayan Graves’in komplolarıyla bonesine beyaz bir tüy ya da pembe bir gül takma cüretinde bulunurdu, ama Papaz o şeyin yok edilmesinde ısrar ederdi; bir fahişeyle kiliseye gitmeyeceğini söylerdi: Bayan Carey bir kadın olarak iç çeker, ama bir eş olarak itaat ederdi. Papaz kimsenin ona yumurtasını vermediğini hatırladığında faytona adım atmak üzereydiler. Sesi için bir yumurta yemek zorunda olduğunu biliyorlardı, evde iki kadın vardı ve hiçbiri onun rahatını azıcık olsun düşünmüyordu. Bay Carey kaşlarını çatıp Mary Ann’e baktı, Mary Ann de her şeyi kendisinin düşünemeyeceği cevabını verdi. Hemen gidip bir yumurta getirdi, Bayan Carey de onu bir bardak şerinin içine kırdı. Papaz bunu bir yudumda içti. Komünyon tabağı faytona yerleştirildi ve yola çıktılar.</p>

  <p>Kiralık araba <i>The Red Lion</i>’dan geliyordu ve tuhaf bir bayat saman kokusu vardı. Papaz üşütmesin diye yolculuk boyunca pencerelerin ikisini de kapalı tuttular. Zangoç, komünyon tabağını almak için verandada bekliyordu, bu sırada Papaz giyinme odasına gitti, Bayan Carey ile Philip kilise sırasına yerleştiler. Bayan Carey, tabağa koymaya alışkın olduğu altı penilik bir bozukluğu önünde hazır etti ve Philip’e aynı amaçla kullanması için üç peni verdi. Kilise yavaş yavaş doldu ve ayin başladı.</p>

  <p>Philip vaazı dinlerken sıkıldı ama ne zaman kıpırdanacak olsa Bayan Carey elini nazikçe onun koluna koyup ayıplayarak baktı. Son ilahi söylenirken çocuk dikkatini tekrar topladı ve Bay Graves tabağı dolaştırdı.</p>

  <p>Herkes gittikten sonra Bayan Carey, beyleri beklerken iki çift laf etmek için Bayan Graves’in oturduğu sıraya geçti, Philip ise giyinme odasına gitti. Amcası, papaz yardımcısı ve Bay Graves hâlâ beyaz ayin üstlüklerini çıkarmamıştı. Bay Carey ona kutsanmış ekmeğin kalanını verip yiyebileceğini söyledi. Ekmeği çöpe atmak dine küfretmek gibi göründüğünden aslında bunu kendisi yerdi ama Philip’in açık iştahı onu bu sorumluluktan kurtarmıştı. Daha sonra parayı saydılar. Peniler, altılık peniler ve üçlük peniler vardı. Daima iki tek şilin olurdu, tabağa bunlardan birini Papaz, diğerini de Bay Graves koyardı; bazen de bir florin bulunurdu. Bay Graves bu parayı kimin verdiğini Papaz’a söyledi. Bu Blackstable için alışılmadık bir durumdu ve Bay Carey onun kim olduğunu merak ediyordu. Ama Bayan Graves bu hesapsızlığa dikkatle bakmış ve Bayan Carey’ye yabancının Londra’dan geldiğini, evli ve çocuklu olduğunu söyleyebilmişti. Eve dönüş yolunda, Bayan Carey bu bilgiyi aktardı, Papaz da onu ziyaret edip Munzam Papaz Yardımcıları Cemiyeti için bağış istemeye karar verdi. Bay Carey, Philip’in uslu durup durmadığını sordu; Bayan Carey de Bayan Wigram’ın yeni bir mantosu olduğunu, Bay Cox’un kiliseye gelmediğini ve birilerinin Bayan Phillips’in nişanlandığını düşündüğünü söyledi. Papaz evine vardıklarında, hepsi sağlam bir akşam yemeğini hak ettiğini düşünüyordu.</p>

  <p>Bayan Carey dinlenmek üzere odasına çekildi, Bay Carey de kısa bir şekerleme için salondaki kanepeye uzandı.</p>

  <p>Beşte çay içtiler, Papaz akşam duasına gücünü toplamak için bir yumurta yedi. Bayan Carey bu duaya gitmediğinden Mary Ann gidebilirdi; kendisi tüm ayini ve ilahileri okumuştu. Bay Carey akşamleyin kiliseye yürüdü, Philip de onun yanında aksaya aksaya gitti. Karanlıkta, taşra yolunda yürümek tuhaf biçimde etkileyici geldi ona; uzakta görünen bütün o kilise ışıkları yaklaştıkça daha dostane göründü. Başta amcasından çekinmiş olsa da gittikçe ona alışmaya başlamıştı ve amcasının elini tutup hissettiği korunma duygusuyla daha kolay yürüyordu.</p>

  <p>Eve dönünce akşam yemeği yediler. Bay Carey’nin terlikleri, ateşin önündeki bir ayak taburesinde onu bekliyordu ve yanında da Philip’inkiler vardı; bir teki küçük bir çocuğun ayakkabısıydı, diğer teki ise yamuk yumuk ve acayip görünüşlüydü. Yatağına gittiğinde fena halde yorgundu, Mary Ann onu soyarken direnmedi. Kadın yatağa yatırdıktan sonra çocuğu öptü, Philip onu da sevmeye başlamıştı.</p>
</body>
</html>