<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>34</h2>

  <p>Ertesi gün yemekten sonra kilimleriyle yastıklarını çeşme başına götürdüler, kitaplarını da; ama okumadılar. Bayan Wilkinson rahatça oturup kırmızı güneşliğini açtı. Philip artık hiç utangaç değildi ama başta kadın onu öpmesine izin vermedi.</p>

  <p>“Dün gece yaptığım çok yanlıştı,” dedi. “Uyku tutmadı, çok yanlış bir şey yaptığımı hissettim.”</p>

  <p>“Ne saçma!” diye bağırdı Philip. “Eminim horul horul uyumuşsunuzdur. ”</p>

  <p>“Amcan bilse ne der sence?”</p>

  <p>“Bilmesi için bir neden yok.”</p>

  <p>Philip ona doğru uzandı, kalbi küt küt atmaya başlamıştı.</p>

  <p>“Neden beni öpmek istedin?”</p>

  <p>Philip bir cevap vermesi gerektiğini biliyordu: “Çünkü seni seviyorum.” Ama bunu söylemeye dili varmadı.</p>

  <p>Bunun yerine, “Sizce neden?” diye sordu.</p>

  <p>Bayan Wilkinson gülümseyen gözlerle ona bakıp parmaklarının ucuyla yüzüne dokundu.</p>

  <p>“Yüzün ne kadar pürüzsüz,” diye mırıldandı.</p>

  <p>“Tıraş olmayı o kadar çok istiyorum ki,” dedi o da.</p>

  <p>Romantik konuşmalar yapmanın ona ne kadar zor geldiğini fark etmek hayret vericiydi. Sessizliğin ona kelimelerden daha kolay geldiğini gördü. Tanımlanamaz şeylere bakabilirdi. Bayan Wilkinson iç çekti.</p>

  <p>“Benden biraz olsun hoşlanıyor musun?”</p>

  <p>“Evet, hem de çok.”</p>

  <p>Onu tekrar öpmeyi denediğinde kadın direnmedi. Philip gerçekte olduğundan çok daha tutkulu görünmeye çalıştı ve bu rolü kendince büyük başarıyla oynadığını düşündü.</p>

  <p>“Senden çok korkmaya başlıyorum,” dedi Bayan Wilkinson.</p>

  <p>“Akşam yemeğinden sonra dışarı çıkarsınız, değil mi?” diye yalvardı Philip.</p>

  <p>“Uslu durmaya söz vermezsen çıkmam.”</p>

  <p>“Her şeye söz veririm.”</p>

  <p>Kısmen kendisinin çaktığı kıvılcımdan tutuşuyordu ve çay vakti haylazca bir neşe içindeydi. Bayan Wilkinson endişeyle ona baktı.</p>

  <p>“Gözlerin öyle pırıl pırıl parlamasın,” dedi ona daha sonra. “Louisa Yengen ne düşünür?”</p>

  <p>“Ne düşündüğü umurumda değil.”</p>

  <p>Bayan Wilkinson küçük bir zevk kahkahası attı. Akşam yemeğini bitirir bitirmez Philip ona şöyle dedi:</p>

  <p>“Sigara içerken bana arkadaşlık eder misiniz?”</p>

  <p>“Neden Bayan Wilkinson’ı rahat bırakmıyorsun?” dedi Bayan Carey. “Unutma o senin kadar genç değil.”</p>

  <p>“Ah, dışarı çıkmayı ben de istiyorum Bayan Carey,” dedi kadın, hayli manidar bir edayla.</p>

  <p>“Öğle yemeğinden sonra bir kilometre yürü, akşam yemeğinden sonra bir saat dinlen demişler,” dedi Papaz.</p>

  <p>“Yengen çok hoş biri ama bazen sinirimi bozuyor,” dedi Bayan Wilkinson, Philip yan kapıyı arkasından kapatır kapatmaz.</p>

  <p>Philip yeni yaktığı sigarayı bir kenara atıp kollarını kadına doladı. Bayan Wilkinson onu itmeye çalıştı.</p>

  <p>“Uslu duracağına söz verdin, Philip.”</p>

  <p>“Böyle bir sözü tutacağımı düşünmediniz, değil mi?”</p>

  <p>“Evin bu kadar yakınında olmaz Philip,” dedi. “Ya biri aniden dışarı çıkarsa?”</p>

  <p>Philip onu, birinin gelme ihtimalinin pek olmadığı sebze bahçesine götürdü ve bu kez Bayan Wilkinson kulağakaçanları dert etmedi. Kadını tutkuyla öptü. Kafasını karıştıran şeylerden biri, sabahları kadından hiç hoşlanmaması, öğleden sonraları bir dereceye kadar çekici bulması, ama geceleri elinin dokunuşunun onu çok heyecanlandırmasıydı. Söyleyebileceğine hiç ihtimal vermediği şeyler söylüyordu; günün aydınlığında bunları asla söyleyemezdi; kendi kendini merak ve memnuniyetle dinledi.</p>

  <p>“Ne güzel sevişiyorsun,” dedi Bayan Wilkinson.</p>

  <p>Philip’in kendisi de böyle düşünüyordu.</p>

  <p>“Ah, keşke kalbimi yakan her şeyi söyleyebilsem size,” diye mırıldandı tutkuyla.</p>

  <p>Muhteşemdi. Şimdiye dek oynadığı en heyecan verici oyundu; harika olan şeyse neredeyse söylediği her şeyi hissetmesiydi. Sadece birazcık abartıyordu. Söylediklerinin kadındaki etkisini görmek olağanüstü ilgisini çekiyor, onu heyecanlandırıyordu. Bayan Wilkinson sonunda içeri girmeyi önerdiğinde, belli ki bunu söylemek için çok çaba harcamış haldeydi.</p>

  <p>“Ah, henüz değil,” diye mızıldandı.</p>

  <p>“Dönmeliyim,” diye homurdandı kadın. “Korkuyorum.”</p>

  <p>Birden o anda yapılması gereken şey içine doğdu.</p>

  <p>“Ben henüz gelemem. Burada kalıp düşüneceğim. Yanaklarım alev alev. Gece havası almak istiyorum. İyi geceler.”</p>

  <p>Elini ciddiyetle uzattı, kadın da sessizce sıktı. Philip onun hıçkırığını bastırdığını görür gibi oldu. Ah, muhteşemdi! Karanlık bahçede tek başına hayli sıkılarak geçirdiği uygun bir aradan sonra eve girdiğinde, Bayan Wilkinson’ın çoktan yatmaya gittiğini gördü.</p>

  <p>Bundan sonra ikisinin arasında farklı şeyler olmaya başladı. Ertesi gün ve ondan sonraki gün Philip hevesli âşık havasına girdi. Bayan Wilkinson’ın ona âşık olduğunu anlayınca gururu hoş bir biçimde okşandı: Kadın öyle olduğunu ona İngilizce söyledi, aynı şeyi Fransızca da söyledi. Philip’e iltifatlar yağdırdı. Daha önce kimse gözlerinin büyüleyici, ağzının şehvetli olduğunu söylememişti. Nasıl göründüğünü daha önce pek düşünmemişti ama artık, ne zaman fırsatını bulsa aynada kendini memnuniyetle seyrediyordu. Bayan Wilkinson’ı öptüğünde, kadının ruhunu ürpertir görünen tutkuyu hissetmek harikaydı. Onu pek çok kez öptü, çünkü kadının ondan duymayı beklediğini içten içe hissettiği şeyleri söylemektense bunu yapmak daha kolayına geliyordu. Ona taptığını söylemek Philip’in kendini hâlâ aptal gibi hissetmesine yol açıyordu. Biraz böbürlenebileceği birisi olsun isterdi, yaptıklarının dakika skorlarını o kişiyle bayıla bayıla konuşurdu. Bayan Wilkinson ara sıra muammalı şeyler söylüyor, Philip’in kafasını karıştırıyordu. Ona göre kadının neyi kastettiğini, bir sonraki en iyi adımın ne olacağını sorabilmek için Hayward’ın orada olmasını dilerdi. İşleri aceleye getirmesi mi, yoksa zamanını beklemesi mi gerektiğine bir türlü karar veremiyordu. Sadece üç hafta daha kalmıştı.</p>

  <p>“Bunu düşünmeye katlanamıyorum,” dedi Bayan Wilkinson. “Kalbim kırılıyor. Sonra belki birbirimizi bir daha asla göremeyeceğiz.”</p>

  <p>“Eğer beni gerçekten önemsiyor olsaydınız, bana karşı bu kadar zalim olmazdınız,” diye fısıldadı Philip.</p>

  <p>“Ah, neden her şeyin olduğu gibi sürmesi sana yetmiyor? Erkekler hep aynı. Asla tatmin olmuyorlar.”</p>

  <p>Philip onu sıkınca da şöyle dedi:</p>

  <p>“Ama imkânsız olduğunu görmüyor musun? Burada nasıl yapabiliriz?”</p>

  <p>Philip her tür planı önermişti, ama o bunlarla ilgili hiçbir şey yapmaya yanaşmıyordu.</p>

  <p>“Riski göze alamam. Yengen öğrenirse tam bir rezalet olur.”</p>

  <p>Bir iki gün sonra Philip, çok parlak görünen bir fikirle geldi.</p>

  <p>“Bakın, eğer pazar akşamı baş ağrınız tutarsa ve burada kalıp eve göz kulak olmayı teklif ederseniz, Louisa Yenge kiliseye gider.”</p>

  <p>Pazar akşamları Mary Ann’in kiliseye gidebilmesi için Bayan Carey genellikle evde kalırdı, ama akşam duasına katılma fırsatı hoşuna gidecekti.</p>

  <p>Philip, Almanya’da bulunduğu sırada Hıristiyanlığa dair görüşlerinde gerçekleşen değişikliği akrabalarına açıklamayı gerekli görmemişti; anlamalarını beklemiyordu; sessiz sedasız kiliseye gitmek daha az sıkıntı yaratacak gibi görünmüştü. Ama sadece sabahları gidiyordu. Bunu toplumun önyargılarına verilmiş hoş bir taviz ve ikinci kez gitmeyi reddedişini de özgür düşüncenin yerinde bir iddiası olarak görüyordu.</p>

  <p>Bu öneriyi yapınca, Bayan Wilkinson bir an konuşmadı, ardından başını sağa sola salladı.</p>

  <p>“Hayır, yapamam,” dedi.</p>

  <p>Ama pazar günü çay saatinde Philip’i şaşırttı.</p>

  <p>“Bu akşam kiliseye gidebileceğimi sanmıyorum,” dedi birdenbire. “Başım çok fena ağrıyor.”</p>

  <p>Hayli endişelenen Bayan Carey, kendisinin kullanmaya alışkın olduğu bazı damlalardan ona da vermekte ısrar etti. Bayan Wilkinson teşekkür etti ve yemekten hemen sonra odasına çıkıp uzanacağını söyledi.</p>

  <p>“Başka bir şey istemediğine emin misin?” diye sordu Bayan Carey endişeyle.</p>

  <p>“Çok eminim, teşekkürler.”</p>

  <p>“Çünkü başka bir şey yoksa, sanırım kiliseye gideceğim. Akşamları pek gitme fırsatı bulamıyorum da.”</p>

  <p>“Ah evet, lütfen gidin.”</p>

  <p>“Ben evde olacağım,” dedi Philip. “Bayan Wilkinson bir şey isteyecek olursa her zaman bana seslenebilir.”</p>

  <p>“Salonun kapısını açık bıraksan iyi olur Philip, böylece Bayan Wilkinson zili çalarsa duyabilirsin.”</p>

  <p>“Elbette,” dedi Philip.</p>

  <p>Böylece, saat altıdan sonra Philip evde Bayan Wilkinson’la baş başa kaldı. Hissettiği kaygıdan midesi bulanıyordu. Tüm kalbiyle bu planı teklif etmemiş olmayı diledi; ama artık çok geçti, yarattığı bu fırsatı değerlendirmek zorundaydı. Değerlendirmeyecek olsa Bayan Wilkinson onun hakkında ne düşünürdü sonra! Koridora gidip dinledi. Hiç ses yoktu. Bayan Wilkinson’ın gerçekten başının ağrıyıp ağrımadığını merak etti. Belki de onun bu teklifini unutmuştu. Kalbi acı acı çarpıyordu. Elinden geldiğince sessizce merdivenleri tırmandı, gıcırdadığında sıçrayarak duraksadı. Bayan Wilkinson’ın odasının önünde durup dinledi; elini kapı koluna koydu. Bekledi. Kararını vermeye çalışarak, en az beş dakika beklemiş gibi geldi ona; eli titriyordu. Seve seve odaya dalabilirdi, ama pişman olmaktan korkuyordu. Bir yüzme havuzundaki en yüksek atlama tahtasına çıkmak gibiydi; aşağıdan önemsiz görünüyordu ama yukarı çıkıp da aşağıdaki suya bakınca insanın yüreği eziliyordu; insanı dalmaya zorlayan tek şey, tırmanılan basamakları zavallıca gerisingeri inmenin vereceği utançtı. Philip cesaretini topladı. Yavaşça kapı kolunu çevirip içeri girdi. Bir yaprak misali titriyor gibi hissediyordu kendisini.</p>

  <p>Bayan Wilkinson, tuvalet masasının önünde sırtı kapıya dönük duruyordu, açıldığını duyar duymaz hemen arkasını döndü.</p>

  <p>“Ah, sen miydin? Ne istiyorsun?”</p>

  <p>Eteğiyle bluzunu çıkarmıştı, kombinezonuyla dikiliyordu. Kısaydı, ancak çizmelerinin üstüne ulaşıyordu; üst kısmı siyahtı, bir tür parlak malzemeden yapılmıştı ve kırmızı fırfırı vardı. Beyaz pamuklu kumaştan kısa kollu bir kaşkorse giymişti. Gülünç görünüyordu. Ona bakarken Philip’in kalbi burkuldu; daha önce hiç bu kadar itici görünmemişti; ama artık çok geçti. Kapıyı arkasından kapatıp kilitledi.</p>
</body>
</html>