<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>72</h2>

  <p>Sonraki üç ay boyunca Philip her gün Mildred’ı görmeye gitti. Kitaplarını yanında götürüp yemekten sonra çalışırken, Mildred da kanepede uzanıp romanlar okuyordu. Philip bazen kafasını kaldırıp bir dakikalığına onu izliyordu. Mutlu bir gülümseyiş geçiyordu dudaklarından. Mildred, onun bakışlarının üstünde olduğunu hissediyordu.</p>

  <p>“Beni seyrederek zamanını boşa harcama şapşal. Çalışmana devam et,” diyordu.</p>

  <p>“Zalim,” diye cevaplıyordu onu neşeyle.</p>

  <p>Ev sahibesi akşam yemeği için masa örtüsünü sermeye geldiğinde kitabını bir yana bırakıyor, keyifle onunla şakalaşıyordu. Kadının hafif bir Doğu Londra aksanı vardı, orta yaşlıydı, eğlenceli bir espri anlayışına sahipti ve hazırcevaptı. Mildred onunla sıkı bir dostluk kurmuş ve onu içinde bulunduğu bu duruma sokan koşulları detaylı, ama uyduruk biçimde ona anlatmıştı. İyi kalpli küçük kadın bundan etkilenmiş ve Mildred’ı rahat ettirmek için hiçbir zahmetten kaçınmamıştı. Mildred’ın edep duygusu, Philip’in kendisini erkek kardeşi olarak tanıtması gereğini doğurmuştu. Akşam yemeklerini birlikte yiyorlardu ve Philip, Mildred’ın hercai iştahını cezbedecek bir şey ısmarladığında çok mutlu oluyordu. Onun karşısında oturduğunu görmekten mest oluyordu, ara sıra sevincinin büyüklüğünden onun elini tutup sıkıyordu. Yemekten sonra Mildred ateşin karşısındaki berjere yerleşiyor, Philip de onun yanında yere oturup dizlerine yaslanıyor ve sigara içiyordu. Çoğunlukla hiç konuşmuyorlardı, ara sıra Philip onun içinin geçtiğini fark ediyordu. Onu uyandırmamak için kıpırdamaya cesaret edemiyor, sakince oturup miskin miskin ateşe bakıyor ve saadetinin keyfini çıkarıyordu.</p>

  <p>“Azıcık kestirdin mi?” deyip gülümsüyordu Mildred uyanınca.</p>

  <p>“Uyumuyordum,” diye cevaplıyordu öbürü. “Sadece gözlerimi kapattım.”</p>

  <p>Uyuduğunu asla kabul etmezdi. Soğukkanlı bir mizacı vardı, hamileliği de ona ciddi bir rahatsızlık vermiyordu. Sağlığını çok ciddiye alıyor, herkesin tavsiyesini dinliyordu. Her sabah “sağlık yürüyüşü”ne çıkıyordu ki bu iyi bir şeydi ve belli bir süreyi dışarıda geçiriyordu. Çok soğuk değilse St. James Parkı’nda oturuyordu. Ama günün geri kalanını gayet mutlu bir biçimde kanepesinde geçiriyor, peş peşe romanlarını okuyor veya ev sahibesiyle gevezelik ediyordu; dedikoduya bitmez tükenmez bir ilgisi vardı ve Philip’e ev sahibesinin, misafir odası katındaki pansiyonerlerin ve her iki taraflarındaki komşu evlerde yaşayan insanların geçmişine ilişkin hayli detay anlatmıştı. Ara sıra paniğe kapılıyordu; loğusalık ağrılarına ilişkin korkularını Philip’e boca ediyor ve ölecek diye ödü patlıyordu. Ev sahibesinin ve misafir odası katındaki hanımın (Mildred onu tanımıyordu; “Kendi halimde bir insanım,” demişti; “başkalarıyla dolaşmam”) loğusalıklarını ona uzun uzadıya anlattı ve detayları tuhaf bir dehşet ve haz karışımı halinde dile getirdi; ama çoğunlukla bu olayı soğukkanlı biçimde bekliyordu.</p>

  <p>“Neticede çocuk doğuracak ilk insan ben miyim ki? Doktor hiçbir sıkıntı yaşamayacağımı söylüyor. Gördüğün gibi, çelimsizin teki değilim.”</p>

  <p>Zamanı gelince gittiği evin sahibi olan Bayan Owen bir doktor tavsiye etmişti ve Mildred onu haftada bir görüyordu. Doktorun ücreti on beş gineydi.</p>

  <p>“Elbette daha ucuzunu da bulurdum, ama Bayan Owen bu adamı çok tavsiye etti, ben de düşündüm ki üç beş kuruş için ucuza kaçmaya değmez.”</p>

  <p>“Eğer sen mutlu ve rahatsan, masrafın benim için hiçbir önemi yok,” dedi Philip.</p>

  <p>Philip’in tüm yaptıklarını, dünyanın en doğa! şeyiymiş gibi kabul ediyordu ve Philip de onun için para harcamaya bayılıyordu: Ona verdiği beş sterlinlik her bir banknot içini hafif bir mutluluk ve gurur ürpertisiyle dolduruyordu; Mildred tutumlu biri olmadığı için ona bunlardan bir hayli verdi.</p>

  <p>“Para nereye gidiyor hiç anlamıyorum,” diyordu kendi kendine, “parmaklarımın arasından su gibi akıp geçiyor sanki.”</p>

  <p>“Önemli değil,” diyordu Philip. “Senin için bir şeyler yapabilmekten çok mutluyum.”</p>

  <p>Mildred pek iyi dikiş dikemiyordu, bu yüzden bebek için gereken şeyleri yapamadı; nihayetinde bunları satın almanın çok daha ucuz olacağını söyledi. Philip kısa süre önce parasının bulunduğu ipoteklerden birini satmıştı; artık bankada daha kolayca gerçeğe dönüşebilecek bir şeye yatırılmayı bekleyen beş yüz sterliniyle kendisini olağanüstü zengin hissediyordu. Sık sık gelecekten bahsediyorlardı. Philip, Mildred’ın çocuğu yanında tutması gerektiğinde ısrarcıydı, ama o bunu reddediyordu; hayatını kazanması gerekliydi ve bir de çocuğa bakması gerekirse bunu yapması çok zor olurdu. Daha önce çalıştığı şirketin kafelerinden birine dönmeyi planlıyordu ve çocuk, köydeki düzgün bir kadının yanına yerleştirilebilirdi.</p>

  <p>“Haftada yetmiş altı peniye ona bakacak birini bulabilirim. Bu hem bebek için hem de benim için daha iyi olur.” Bu Philip’e kalpsizlik gibi geldi ama ikna etmeye çalıştığında, Mildred onun parayı dert ettiğini düşünüyormuş gibi yaptı.</p>

  <p>“Bu konuda endişelenmene gerek yok,” dedi. <i>“Senden</i> onu ödemeni istemeyeceğim.”</p>

  <p>“Ne kadar ödediğimi umursamadığımı biliyorsun.”</p>

  <p>Mildred kalbinin derinliklerinde bebeğin ölü doğmasını ümit ediyordu. Bunu ima etmekle yetinmişti, ama Philip düşüncesinin bu olduğunu anlayabiliyordu. Başta büyük hayrete düştü; ardından kendi kendini iknaya çalışarak, her şeyi göz önüne alınca böyle bir durumun arzulanabilir bir şey olabileceğini itiraf etmeye mecbur kaldı.</p>

  <p>“Şunu bunu konuşup durmak kolay,” dedi Mildred mızmızlanarak, “ama bir kızın geçimini kendi başına sağlaması acayip zor; bebeğinin olması durumu daha da zorlaştırır.”</p>

  <p>Philip onun elini tutarken, “Neyse ki sen sırtını bana dayayabiliyorsun,” dedi gülümseyerek.</p>

  <p>“Bana karşı çok iyisin Philip.”</p>

  <p>“Aman, ne saçma!”</p>

  <p>“Sana yaptıkların karşılığında bir şey veremeyeceğimi söyleme sakın.”</p>

  <p>“Aman Tanrım, ben karşılık istemiyorum. Eğer bir şey yapabildiysem, bunu seni sevdiğim için yaptım. Bana hiçbir borcun yok. Beni sevmediğin sürece bir şey yapmanı istemem. ”</p>

  <p>Aldığı hizmete teşekkür olarak bir mal gibi kayıtsızca bedenini sunabileceği hissine sahip olması, Philip’i biraz dehşete düşürdü.</p>

  <p>“Ama istiyorum Philip. Bana karşı çok iyisin.”</p>

  <p>“Pekâlâ, beklemekten zarar gelmez. Tekrar eskiye döndüğünde küçük balayımıza çıkarız.”</p>

  <p>“Seni yaramaz,” dedi kız, gülümseyerek</p>

  <p>Mildred’ın mart başında doğum yapması bekleniyordu ve kendini toparlar toparlamaz iki haftalığına deniz kenarına gidecekti. Bu da rahatsız edilmeden sınavlarına çalışmak için Philip’e fırsat verecekti. Ardından Paskalya tatili geliyordu ve birlikte Paris’e gitmeyi kararlaştırmışlardı. Philip durmadan yapacakları şeylerden söz ediyordu. Paris o zaman çok keyifli olurdu. Latin Mahallesi’nde bildiği küçük bir otelde bir oda tutacaklar, küçük sevimli restoranlarda her çeşit yemeğin tadına bakacaklardı; tiyatroya gideceklerdi, Philip onu müzikhollere götürecekti. Arkadaşlarıyla tanışmak Mildred’ın hoşuna gidecekti. Ona Cronshaw’dan bahsetmişti, Mildred onu görecekti; bir de Lawson vardı, birkaç aylığına Paris’e gitmişti; ayrıca Bal Bullier’ye gideceklerdi; günübirlik geziler vardı; Versailles’ı, Chartres’ı, Fontainebleau’yu göreceklerdi.</p>

  <p>“Bir sürü para tutar,” dedi Mildred.</p>

  <p>“Ah, masrafın canı cehenneme. Bunu bir süredir sabırsızlıkla bekliyordum. Benim için ne ifade ettiğini bilmiyor musun? Senden başka hiç kimseyi sevmedim. Asla sevmeyeceğim.”</p>

  <p>Mildred, onun şevkle anlattıklarını gülümseyen gözlerle dinledi. Philip bu gözlerde yeni bir hassasiyet gördüğünü sandı ve ona karşı minnet duydu. Eskisinden çok daha yumuşaktı. Philip’i sinirlendiren kibri artık kalmamıştı. Mildred artık ona öyle alışmıştı ki gözünün önünde herhangi bir yalanı sürdürme gereği duymuyordu. Saçını eskisi gibi özene bezene yapmakla uğraşmıyor, sadece bir topuz halinde topluyordu; sık sık bıraktığı koca kâkülden vazgeçmişti; daha özensiz bu tarz ona yakışıyordu. Yüzü o kadar inceydi ki gözlerinin çok büyük görünmesine yol açıyordu; altlarında belirgin çizgiler vardı, yanaklarının solgunluğu bunları daha belirgin kılıyordu. Son derece acıklı görünen hüzünlü bir ifadesi vardı. Philip’e göre, onda Meryem Ana’yı çağrıştıran bir şeyler vardı. Hep böyle kalabilmelerini diliyordu. Hayatında hiç olmadığı kadar mutluydu.</p>

  <p>Her akşam saat onda yanından ayrılıyordu çünkü Mildred erken yatmayı seviyordu; ayrıca bu kayıp akşamı telafi edebilmek için birkaç saat daha çalışmak zorundaydı. Mildred yatmaya gitmeden önce genellikle onun saçını fırçalıyordu. Ona iyi geceler dilerken öpücükler vermeyi bir ritüele dönüştürmüştü; önce avuçlarını öpüyordu (ne ince parmaklardı bunlar, maniküre hayli zaman harcadığından tırnaklar çok güzeldi), ardından önce sağ, sonra sol olmak üzere kapalı gözlerini ve en sonunda da dudaklarını öpüyordu. Aşkla dolup taşan bir kalple eve gidiyordu. Onu tüketen fedakârlığa kendini kaptırabileceği bir fırsat yakalamak için büyük arzu duyuyordu.</p>

  <p>Nihayet Mildred’ın doğum yapacağı kliniğe yerleşme vakti geldi. O zaman Philip onu sadece öğleden sonraları ziyaret edebilecekti. Mildred hikâyesini değiştirip kendisini, birliğine katılmak için Hindistan’a giden bir askerin karısı olarak sundu; Philip de kurumun müdiresine kayınbiraderi olarak tanıtıldı.</p>

  <p>“Ne söylediğime çok dikkat etmeliyim,” dedi ona, “çünkü kocası Hindistan Hükümeti’nde çalışan bir kadın daha var burada.”</p>

  <p>“Yerinde olsam bununla canımı sıkmazdım,” dedi Philip. “Onun kocasıyla seninkinin aynı gemiyle yollandığına eminim.”</p>

  <p>“Ne gemisi?” diye sordu Mildred masumca.</p>

  <p>“Uçan Hollandalı.”<a class="dipnot2" href="../Text/dipnotlar.xhtml#a90" id="k90"><sup>[90]</sup></a></p>

  <p>Mildred sağ salim bir kız dünyaya getirdi ve Philip’in onu görmesine izin verildiğinde, bebek yanında yatıyordu. Mildred çok zayıf düşmüştü ama her şey bittiği için rahatlamıştı. Philip’e bebeği gösterdi, kendisi de ona merakla baktı.</p>

  <p>“Komik tipli küçücük bir şey, değil mi? Benim olduğuna inanamıyorum.”</p>

  <p>Kırmızı, buruş buruş ve tuhaftı. Philip ona bakınca gülümsedi. Ne söylemesi gerektiğini bilemiyordu; kliniğin sahibi olan hemşire yanında dikildiği için de bundan utandı; bu arada, kadının bakışından Mildred’ın karmaşık hikâyesine inanmadığı ve kendisinin baba olduğunu düşündüğü görülüyordu.</p>

  <p>“Adı ne olacak?” diye sordu Philip.</p>

  <p>“Ona Madeleine mi desem, Cecilia mı desem karar veremiyorum.”</p>

  <p>Hemşire birkaç dakikalığına onları yalnız bıraktı, Philip de eğilip Mildred’ı dudaklarından öptü.</p>

  <p>“Şükürler olsun, her şeyin geçmesine çok mutluyum sevgilim.”</p>

  <p>Mildred kollarını onun boynuna doladı.</p>

  <p>“Bana çok iyi bir dost oldun, canım Philip.”</p>

  <p>“Nihayet benim olduğunu hissediyorum artık. Seni öyle uzun zaman bekledim ki canım.”</p>

  <p>Hemşirenin kapıya geldiğini duydular ve Philip hemencecik doğruldu. Hemşire içeri girdi. Dudaklarında belli belirsiz bir gülümseme vardı.</p>
</body>
</html>