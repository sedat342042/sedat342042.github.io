<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kral oidipus</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="h1baslik" id="calibre_toc_1">ÖNSÖZ</h1>

    <p class="normal1">Oidipus efsanesinin kökeni ve yaşı belirsizdir. Bilinen en eski kaynak İÖ 7. yüzyılda yazılmış <span class="ideitalik">Odysseia</span>’nın 11. bölümü, “Nekyia”dır. Burada Odysseus, Hades’i ziyaretini anlatır.</p>

    <p class="indentmetin">“Oidipus’un anasını gördüm, güzel Epikaste’yi,</p>

    <p class="indentmetin">bilmeden büyük bir suç işlemiş, evlenmişti oğluyla,</p>

    <p class="indentmetin">Oidipus öldürmüştü babasını ve koynuna girmişti anasının,</p>

    <p class="indentmetin">tanrılar da açıklamıştı bunu insanlara ansızın.</p>

    <p class="indentmetin">Oidipus yönetti gene de Kadmosoğulları’nı güzel Thebai’de,</p>

    <p class="indentmetin">amansız tanrıların buyruklarıyla acılar çeke çeke.</p>

    <p class="indentmetin">Epikaste’yse engin kapılı Hades’e inmişti kaygı içinde,</p>

    <p class="indentmetin">yüksek damından sarkıttığı kemende bağlayıp kendini,</p>

    <p class="indentmetin">bir sürü de bela bıraktı arkada Oidipus’a,</p>

    <p class="indentmetin">ne kadar bela gelirse anasının öcünü alan perilerden, hepsini...”</p>

    <p class="normal1">Oidipus’un babasını öldürmesi, annesi ile evlenmesi, İokaste’nin değil de Epikaste’nin intiharı (Homeros’un <span class="ideitalik">Odysseia’</span>sında Oidipus’un annesinin adı İokaste değil de Epikaste olarak geçer. Ancak bunun dışındaki bütün anlatılarda İokaste’dir.) Sophokles’in Oidipus trajedisine aittirler, buna karşılık trajedinin <span class="ideitalik">Odysseia’</span>daki bu versiyonunda Oidipus kendi gözlerini kör etmez. Kendi kendini sürgün etmesi de bu versiyonda yoktur. “Acı çeken” olarak Thebai’de “korkunç eserinin”, öcünü alan annesinin intikam ruhları Eriny’lere (ya da Erinys’lere) fidyesini ödeyerek yaşamaya devam eder. Geçmişi muhtemelen 8. yüzyıldan daha geriye giden, <span class="ideitalik">İlyada’</span>nın bir yerinde (23, 679) Oidipus için yapılan bir ayinden söz edilir. Gene 8. yüzyıldan kalma bir destan olan <span class="ideitalik">Oidipodeia</span> Oidipus’un kaderini anlatır. 6000 dizeden oluştuğu bilinen bu destandan günümüze çok az şey ulaşmıştır; gene Thebai efsaneleri çevresinde dönen <span class="ideitalik">Thebais</span> için de aynı şeyi söyleyebiliriz.</p>

    <p class="normal1">İÖ 467 yılında Aiskhylos.<sup class="calibre3"><a href="../Text/Kral%20oidipus_split_006.html#footnote-1175-1" id="footnote-1175-1-backlink">[1]</a></sup> Thebai üçlemesi <span class="ideitalik">Laios, Oidipus, Yediler Thebai’ye Karşı’</span>yı sahneye koyar. Bu üçlemeden elimize sadece <span class="ideitalik">Yediler Thebai’ye Karşı</span> parçası geçmiştir, Oidipus’un dramı ise ancak genel ve kaba hatlarıyla verilmiştir. Aiskhylos, Laios–Odidipus–Eteokles/Polyneikes’in temsil ettikleri üç kuşağı bu trajik üçlemenin her bir dramına bölüştürmüştür. Oyunlar soyların lanetlenmişliği tema’sı üzerine kuruludur.</p>

    <p class="normal1">İÖ 429 ile 425 yılları arasında yetmişlerine merdiven dayamış Sophokles <span class="ideitalik">Oidipus Tyrannos</span> (ya da Latince biçimiyle Oidipus Rex) trajedi konusuna el atmaya hazırlandığında gerek destan gerekse de koro şiiri ve tragedya biçiminde hazır bekleyen bir Oidipus “birikimi” vardı.</p>

    <p class="normal1"><span class="ideitalik">Oidipus</span> oyunu, gerek Atina devletinin gerekse de Sophokles’in ağır bir bunalım yaşadıkları bir döneme rastlamıştı. Bu öznel ve nesnel bunalımların bileşkeninde <span class="ideitalik">Oidipus</span> Sophokles sanatının doruğunu oluşturmakla kalmamış, bütün bir tragedya geleneğinin örnek metni olma özelliğini de kazanmıştır. Gelgelelim İÖ 431’de Euripides’in<sup class="calibre3"><a href="../Text/Kral%20oidipus_split_006.html#footnote-1175-2" id="footnote-1175-2-backlink">[2]</a></sup> <span class="ideitalik">Medea</span> ile yaşadığı düş kırıklığını Sophokles de yaşayacak ve oyun, tragedyalar arasındaki yarışmada birincilik ödülüne layık bulunmayacaktı. Bu tepkide <span class="ideitalik">Oidipus</span> tragedyasının başkahramanının hele hele sarsıntı aşamasına girmiş bir devlette yerleşik ahlaki değerlere yönelik duyguları altüst etmiş olmasının payı çok büyük olmuş olmalıdır. Gene de yaklaşık yüz yıl sonra Aristoteles,<sup class="calibre3"><a href="../Text/Kral%20oidipus_split_006.html#footnote-1175-3" id="footnote-1175-3-backlink">[3]</a></sup> kusursuz bir sahne oyununun nasıl yazılması gerektiğine örnek olarak <span class="ideitalik">Oidipus</span> tragedyasını gösterecektir.</p>

    <p class="normal1">Sophokles’in dramında Oidipus’un kaderinin son bölümü seyirciye gösterilir. Öteki önemli öyküler daha tragedyanın başında geride kalmış, bu kaderi hazırlayıp sahneden çekilmiş gibidirler. Oyun içinde yeri geldikçe, bu sonu hazırlamış olan geçmişin olayları adeta gün ışığına çıkar. Tragedyanın bu özelliğini tanımlamak amacıyla “analitik tiyatro”dan söz etmek doğru olacaktır. “Analitik tiyatro” anlatım tekniği, 19. yüzyılın ikinci yarısında Danimarka’da İbsen’in<sup class="calibre3"><a href="../Text/Kral%20oidipus_split_006.html#footnote-1175-4" id="footnote-1175-4-backlink">[4]</a></sup> sıkça başvurduğu bir anlatım tarzı olarak adeta yeniden dirilişini yaşayacak, daha sonra da tiyatroda sıkça karşımıza çıkacaktır.</p>

    <p class="normal1">İbsen’de geçmişin tayin edici önemdeki bir olayı, kahramanının iradesi ve isteği dışında, tesadüfen ortaya çıkıp kaderin yönünü değiştirir, Sophokles’te kahramanın kendisi adeta zorla çekip getirir olayları geçmişin içinden. Neredeyse unutulmuş olayların üzerindeki örtünün kaldırılması oyunun enerjisini sağlayan eylemi oluşturur. “Analitik tiyatronun” bu tekniği, asıl 20. yüzyılın vazgeçilmez gösteri sanatı sinemanın “flash back” (geri dönüş) anlatımlarında olayların akışını çok düzlemli etkileyen bir uygulama olarak karşımıza çıkar. Flash-back, geçmişteki bir olayı duruma göre zaman düzleminde yoğunlaştırıp kısaltır; atlamalarla, uzun bir süreyi, birkaç dakikaya, hatta saniyeye sıkıştırır. Kuşkusuz bunun tersi de mümkündür sinemada. Sophokles tragedyasına ve üç birlik kuralına geri dönecek olursak, geçmişin bir olayını zaman düzleminde yoğunlaştırıp, kısa bir anlatıya sıkıştırmak, “analitik tiyatro” tekniğinin sağladığı imkânlarda kendiliğinden anlaşılır. Zaman-mekân-olay birliğini bozmadan, koca bir geçmiş “oyuna” yedirilir. Sophokles’in <span class="ideitalik">Oidipus’</span>unda, asıl “şimdide”, yani sahnede yaşanan olayların gerçek süresi ile oyun süresi özdeştir.</p>

    <p class="ortayazi"><span class="idebold">Hakikatten Temizlenmeye ve Masumiyete Giden Yol</span></p>

    <p class="normal1">Oidipus, oyunun daha ilk dörtte birlik bölümünün sonunda gerçeği fark edebilir, asıl “suçlunun” kendisi olduğunu anlayabilirdi; ancak onun gerçeği öğrenmesinin böylesine gecikmesinde psikolojik yönden bakıldığında hiç de zorlama olmayan bir insani direnci bulmak mümkündür; hakikat fazlasıyla çıplak ve aniden tepeden inince, insan bilinci onu itip durur. Oidipus kâhinin körlüğüyle alay eder; aslında kendi körlüğüdür bu. Trajik bir ironiyle kâhini görmemekle suçlayan Oidipus, kendisini ise “gören” olarak tanımlamaktan çekinmez, “Sen sadece geceden besleniyorsun, öyle ki ne bana ne de ışığı gören bir başkasına zarar verebilirsin,” der.</p>

    <p class="normal1">Oidipus ile Teiresias arasındaki konuşmaların geçtiği o uzun bölümde, sık sık, gece/karanlık/görmek/körlük gibi ifadeler ile karşılaşıyoruz. Yunanca <span class="ideitalik">phainein</span>, yani “göstermek”, “gün ışığına çıkarmak” anlamındaki sözcük, adeta istila eder tragedyayı; yakın anlamlı sözcükleri de hesaba katacak olursak, en az elli kez bu anlamlara işaret eden sözcüklerle karşılaşırız. Oidipus’un yaşadıkları bir bakıma görünürdeki aldatıcı durumdan asıl öze (gerçeğe) doğru bir harekete de işaret eder; görünüşten öze, biçimden sahici içeriğe, varlığa doğru bir süreç izleriz. Gizli olanın gün ışığına çıkması, yanlışın yerini doğrunun alması sürecidir bu. Yunan dilinde hakikat/gerçeklik ve ışık özdeş kavramlardır: <span class="ideitalik">a-letheia</span>: Üzerindeki örtülerden kurtulmak, üstün açılması, gizlinin ortaya çıkması anlamlarına gelir. Oidipus görendir, ama kördür, kâhin kördür, ama görendir. Sonunda Oidipus da ışığa kavuşacaktır, yani hakikate; ve fiziksel ışığı yitirse (görmese) bile, ruhsal aydınlanmaya ulaşacaktır.</p>

    <p class="normal1">Oyunda “lekeleme”, “kirletme” ile eşanlamlı kavramlar yaygındır. Sonunda “kirli” biri olduğunu keşfeden Oidipus, tam da bu keşfiyle birlikte “temizlenir”; onunla birlikte izleyicinin “içi de” temizlenir. Yunanca’da buna <span class="ideitalik">katharsis</span> deniyor; yani arınma, temizlenme. Aristoteles’in, <span class="ideitalik">Poetika’</span>nın 6. bölümündeki ünlü tanımına göre, tragedya izleyiciye <span class="ideitalik">elos</span> (duygulandırma) ve <span class="ideitalik">phobos</span> (korku ve endişe) yaşattıktan sonra, içini rahatlatarak onu huzurlu bir duyguyla salıvermelidir. Oidipus dramı, tam anlamıyla hem kahramanın hem de seyircinin <span class="ideitalik">“katharsis”</span> yaşamasını sağlar. (Brecht,<sup class="calibre3"><a href="../Text/Kral%20oidipus_split_006.html#footnote-1175-5" id="footnote-1175-5-backlink">[5]</a></sup> yaklaşık 2300 yıl sonra, kendi tiyatro teorisinde, burjuva tiyatrosunun tam da bu “arındırıcı”, “rahatlatıcı” işlevine karşı çıkmış, bu tiyatronun karşısına kendi “epik” tiyatro modelini koymuştur.)</p>

    <p class="ortayazi"><span class="idebold">Her Ne Pahasına Olursa Olsun<br class="chapter" />
    “Bilmek İstemek”</span></p>

    <p class="normal1">Dikkatli bir okuma, Oidipus’un oyun içinde karşısına çıkan kişilerin, siyasal güçlerinin ve sosyal statülerinin oluşturduğu basamaklara bağlı olarak Kral Oidipus’un da kendine olan güveninin azaldığını gösterecektir. Müthiş bir “anlatım” ustalığı ile karşı karşıya olduğumuzu rahatlıkla söyleyebiliriz. Oidipus önce kâhin Teiresias ile uzun bir tartışma yaşar, ardından Kreon, İokaste, haberci ve nihayet çoban, Oidipus’un oyundaki konuşma partnerleri olarak seyircinin karşısına çıkarlar. Oidipus’un, Kral Laios’u öldürdüğünü bilen yaşlı çoban, Korinthos’lu haberciyi tanıyınca korkunç hakikati kavrar, kavrayınca da gerçeği saklamak için son ana kadar direnir, ama sonunda konuşmaktan başka çaresi kalmayacaktır. Aydınlanma çağı Avrupa’sının “Faustik” öğrenme merakından ya da tutkusundan geri dönüp bakarsak, Oidipus hayatı pahasına da olsa “bilmek” isteyen insandır; tıpkı “bilme” uğruna ruhunu şeytana satan Faust<sup class="calibre3"><a href="../Text/Kral%20oidipus_split_006.html#footnote-1175-6" id="footnote-1175-6-backlink">[6]</a></sup> gibi, ya da modern “homo technicus”tur o, yani bilim-teknik çağının insanı. Modern doğabilimleri de sonucun kendilerini nereye götüreceğini bilmeyen meraklı araştırmacı ve bilim insanlarının bilme merakıyla körüklenip durmamış mıdır?</p>

    <p class="normal1">Oidipus’un başına gelenler ölümlüler dünyasına örnek olmalıdır: “Ey ölümlüler soyu, sizin yaşamınız bir hiçtir benim gözümde.” Koro ayrıca hiçbir insana, son güne kadar beklemeden, “bahtiyar” biri dememek gerektiğini de hatırlatıp oyunu kapar: “Ey baba kenti Thebai’nin halkı, görün işte Oidipus/ ünlü bilmeceleri çözen adam/ Bir başkasını bulamazdınız böylesine güçlü olan/ Mutluluğunu her yurttaşın kıskandığı adam/ Ne korkunç bir kaderin girdabına düştü./ Bu yüzden, beklemeli en son günü ve dememeli ölümlü kimseye bahtiyar/ acılar çekmeden hayatın hedefine ulaşmadan önce o kimse.”</p>

    <p class="normal1">Oidipus tragedyasını okuyup metni bir yana koyduğumuzda sadece ilkçağın değil, klasik çağın tragedyalarında, hatta modern romanda örtük ya da doğrudan karşımıza çıkan “kader” anlayışı üzerinde düşünmeden edemiyoruz.</p>

    <p class="normal1">İlkçağ Yunan insanı için dünya (tanrısal güçlerin eseri olduğu için) kusursuzdu. Sanatın (edebiyatın) görevi bu dünyayı yeniden yorumlamak değil onu olduğu gibi taklit etmekti (mimesis). Ama gene de insan sıkça kötü kaderi ile karşı karşıya geliyordu. Tanrılar, insan kaderinin ağlarını ören (ip eğiren) <span class="ideitalik">moira</span> adlı güçler (üç tanrıça) karşısında etkisizdiler. <span class="ideitalik">Moira’</span>ların insana çizdikleri hayat yoluna müdahale etmeleri dünyanın düzenini bozmayı göze almaları demekti. Tanrı gücü, insan ve <span class="ideitalik">kader</span> arasındaki bu ilişki tek tanrılı büyük dinlerde <span class="ideitalik">Tanrı iradesi, insan iradesi, şeytan</span> kavrayışlarında sürüp gider.</p>

    <p class="normal1">Sophokles’in bu ünlü tragedyası, 19. yüzyılın son çeyreğinde filizlenmeye başlayan psikanaliz öğretisinin en popüler “ilişki modellerinden” birine adını vermiştir. Biraz zorlayarak, <span class="ideitalik">Oidipus</span> tragedyasının adının unutulmamasında, psikanalizin “Oidipus kompleksi” modelinin katkısı büyüktür, demek mümkün. Yeri gelmişken, sinema başta olmak üzere 20. yüzyılın anlatılarına “açık” ya da “örtülü” bir “kişi gelişim modeli” sunan psikanalizin bu ünlü kompleksine değinmek edebiyatın sınırları dışına izinsiz çıkmak anlamına gelmeyecektir diye düşünüyoruz. Aksine okur, “tersinden” bir okuma ile, Sophokles’in “bilinç dışına” da küçük bir yolculuk yapma fırsatı bulabilir belki!</p>

    <p class="ortayazi"><span class="idebold">Oidipus Kompleksi (Ödipal Karmaşa)</span></p>

    <p class="normal1">Tuhaftır, ama Sophokles’in bu ünlü tragedyasından yüzlerce yıl sonra, Avusturyalı bir ruh hekimi, “Oidipus” tragedyasının akraba ilişkilerini kültür ve psikoloji tarihinin vazgeçilmez “öyküsü” olarak belleklere kazıyacaktır. Tuhaftır çünkü Sigmund Freud,<sup class="calibre3"><a href="../Text/Kral%20oidipus_split_006.html#footnote-1175-7" id="footnote-1175-7-backlink">[7]</a></sup> Oidipus kompleksi modeline, doğrudan bu tragedyayı seyrettikten sonra değil de, bir başka büyük tragedyayı, W. Shakespeare’in<sup class="calibre3"><a href="../Text/Kral%20oidipus_split_006.html#footnote-1175-8" id="footnote-1175-8-backlink">[8]</a></sup> <span class="ideitalik">Hamlet’</span>ini seyrettikten sonra şekil vermeye başlar. Babasını öldüren ve annesi ile evlenen amcasından intikam almaya kararlı genç Danimarka prensi Hamlet’in amcasını öldürmeyi en sona bırakmasını, Freud çok ilginç yorumlar: Hamlet de annesi ile kendisi arasındaki bastırılmış, yasak (ensest) ilişkinin dolaylı etkisi altındadır.</p>

    <p class="normal1">Psikanalizin bu kavrayışına göre, çocuğun gelişiminde kızların babalarına, erkeklerin annelerine cinsel ağırlıklı aşırı ilgi duyup onları sahiplenme isteği belirleyicidir. Bu nedenle kızlar anneyi, erkek çocukları babayı kendilerine rakip görürler. Ayrıca Yunan mitolojisinde ve bu mitolojiyi temel alan oyunda Elektra, Orestes ile birlikte kendi öz annesinin öldürülmesine yardımcı olur. Bu mitolojik örnek de, “Elektra kompleksi” diye bilinen psikanalitik olaya adını vermiştir.</p>

    <p class="normal1">Oidipus kompleksi’nin 3 ile 5 yaş arasında gelişip ortaya çıktığını ileri süren Freud, erkek çocuğun babası ile özdeşleşmesi ve giderek cinsel dürtülerini bastırmasıyla, annesini de artık bir cinsel obje olarak görme eğiliminden kurtulduğunu, dolayısıyla “ödipal sürecin” sağlıklı bir biçimde sona erdiğini varsayar. Anne-baba ile çocuk arasındaki ilişkinin aşırı yasaklayıcı, men edici olması durumunda, çocuk bu evreyi pek sağlıklı geçiremezse, gelişen “nevroz” ileride uç vermeye başlayacak, gelişkinlik döneminde psikanalitik sorunlara yol açabilecektir.</p>

    <p class="normal1">Freud, ruhsal aygıtı, üç merciye ayırmış, süperego ya da dilimizde üst-ben dediğimiz merciin, bu ödipal evrede bir yasaklayıcı merci olarak ortaya çıkıp geliştiğini ve bu süreci sona erdirme süreci içinde olgunlaştığını düşünmektedir. Bu aşamada Oidipus kompleksine karşı gelişen (ensesti yasaklayan) tepkiler, insan zihninin en önemli sosyal başarılarının da kaynağını oluşturur. (Bastırılan ödipal ilişkiden açığa çıkan enerji, özellikle kültür ve sanatın kaynağıdır ona göre!)</p>

    <p class="normal1">Lacan’ın<sup class="calibre3"><a href="../Text/Kral%20oidipus_split_006.html#footnote-1175-9" id="footnote-1175-9-backlink">[9]</a></sup> kavrayışında ödipal evre, onun “ayna evresi” dediği bir aşamanın sonucunda ortaya çıkar. Doğumuyla birlikte annesine adeta yapışık olan çocuk, kendisi ile annesini bir teklik olarak algılar. Derken bir ara anne çocuğu ile ayna karşısına geçecektir; işte bu görüntüde çocuk annesi ile kendisinin iki ayrı parça olduklarını algılar. Annesi ile kendisinin aynı ve tek şey, bir bütün oldukları yolundaki <span class="ideitalik">yanılsamayı</span> algılayınca da, yeniden onunla bütünleşme özlemi duymaya başlar. Bu aşamada tekleşme arzusu artık “cinselleşmiştir” ve annesi üzerinde hak sahibi olan “baba” ile çocuk arasındaki gerginlik ortaya çıkar. Erkek çocuk annesi ile farkını, annesinin penisten yoksun oluşuna bağlar. Annesi kendisi gibi değildir, çünkü anne, erkek genital organı olan penisten yoksundur. Annesi ile özdeşleşme ya da onunla birlik olma, bütünleşme özlemi taşıması, bu isteğini devam ettirmesi demek, aynı yoksunluğu kendisinin de yaşaması demektir. Çocuk kendisini annesi ile özdeşleştirirse (Lacan’a göre) onun gibi olup çıkar; onunla birlik olmaya kalkarsa, bu kez de babasının kendisini cezalandırma ve annesi üzerinde hak sahibi olan bu “öteki” erkeğin, yani babasının kendisini kastare etme (penisten yoksun bırakma) riski ile karşı karşıya gelmesi demektir bu (çocuğun algısında). Bu riskle birlikte çocuk şimdi de babası ile özdeşleşme yoluna gidip, sosyal-cinsel gelişme yolunu bir başka cinsel objeye (annesi dışındaki bir kadına) yönelterek “normalleştirir”, ama anlaşılır nedenlerle bu öteki kadının annesine benzeme olasılığı çoktur. Öyleyse sağlıklı bir ödipal gelişme yolu (Lacan’a göre) baba ile özdeşleşme, anneyi nesnelleştirme (dıştaki başka kadına yönelme) biçiminde oluşacaktır. Bundan böyle babasına benzeyen, onu özdeşleşme modeli alan çocuk sosyal hayata devam edecektir.</p>

    <p class="normal1">Özellikle geçen yüzyılın büyük buluşu olan sinemada erkek kahramanın gelişme yolu, bir gelişme dramı olarak karşımıza çıktığı her yerde, (oidipal trajectory) erkek, bir dizi bunalımın içinden geçerek sonunda sosyal alandaki dengesine kavuşur.</p>

    <p class="normal1">“Psikolojici” edebiyat yorum yöntemi, bir metinde (tragedyada, öyküde, romanda, şiirde vb) kodlanan ve göstergelere bağlanan “psikolojik” sorunların yazarın bilinçdışından, bastırılmışın alanından geldiğini kabul eder. Freud’un “bildiğini bilmeme” dediği şeyler aranır bu metinlerde. Bu anlayıştan bakıldığında İokaste’ye söylettiği şu sözler bambaşka bir anlama bürünür. “Annemle evleneceğim diye korkma, çünkü birçok insan bugüne kadar rüyalarında anneleriyle yattığını görmüştür. Bunlara önem vermeyenler yaşamlarını rahat geçirirler.”</p>

    <p class="ortayazi"><span class="idebold">Bir Edebiyat Türü Olarak Tragedya</span></p>

    <p class="normal1">Önsözün buraya kadarki bölümünde Sophokles’in bu eserinin nasıl alımlanabileceği üzerinde durduk. Şimdi ise bir edebi tür olarak tragedyanın ne olduğu, nasıl doğduğu, geçirdiği gelişmeler ve en önemli tragedya yazarları ile tragedyaya getirdikleri yenilikler, tragedyadaki kimi teknik yöntem ve tekniklere değinmekte de büyük fayda görüyoruz.</p>

    <p class="normal1">Tragedyaya bir edebi tür olarak değinmeden önce, Yunan edebiyatında ona gelene kadarki türlere şöyle kısaca bir değinmeyi tragedyanın kökenlerini daha anlaşılır kılması bakımından uygun bulduk.</p>

    <p class="normal1">Yunan edebiyatındaki ilk edebi tür, diğer birçok edebiyatta olduğu gibi, şiirdir. Bu şiirlere <span class="ideitalik">hymnos</span> denirdi ve bu ilk <span class="ideitalik">hymnos’</span>lar genellikle, tanrılar için söylenen dini nitelikli şiirlerdi. Zaten yaratıcıları olan <span class="ideitalik">aiodos’</span>lar<sup class="calibre3"><a href="../Text/Kral%20oidipus_split_006.html#footnote-1175-10" id="footnote-1175-10-backlink">[10]</a></sup> da birer rahipti. Bu şiirler genelde hep bir müzik eşliğinde okunur ve tanrıları öven, evlilik törenlerini kutlayan ve yas için söylenenler başta olmak üzere çeşitli türlere ayrılırdı.</p>

    <p class="normal1">Sonraları, Troia Savaşları yıllarında, yaklaşık İÖ 12. yy’da, şiir dini niteliğini kaybeder ve destan şiiri diyebileceğimiz epik şiir ve bunların yaratıcıları epik <span class="ideitalik">aiodos’</span>lar ortaya çıkar. Bu şiirlerde konular artık daha çok kahramanlık öyküleri ve zaferlerdi.</p>

    <p class="normal1"><span class="ideitalik">Aiodos’</span>lardan sonra ise <span class="ideitalik">Rhapsoidos’</span>lar<sup class="calibre3"><a href="../Text/Kral%20oidipus_split_006.html#footnote-1175-11" id="footnote-1175-11-backlink">[11]</a></sup> gelir. Bu ozanlar şiirlerini <span class="ideitalik">aiodos’</span>lar gibi müzik eşliğinde okumuyorlar, şehirden şehire gezerek okudukları şiirin vezin ölçü ve temposunu ellerindeki bir değnekle idare ediyorlardı. <span class="ideitalik">Rhapsoidos’</span>ların şiirleri de zaferler ve kahramanlık öyküleri üzerineydi. Bu yüzden bu döneme “heroik dönem” yani “kahramanlık dönemi” adı da verilir. En ünlü <span class="ideitalik">Rhapsodos,</span> bu döneme adını veren Homeros’tur.<sup class="calibre3"><a href="../Text/Kral%20oidipus_split_006.html#footnote-1175-12" id="footnote-1175-12-backlink">[12]</a></sup> Onunla <span class="ideitalik">epos</span> yani kahramanlık şiirleri, destanlar zirve noktasına çıkarak en parlak dönemini yaşar. <span class="ideitalik">Epos</span>, Homeros’tan sonra da 6. yüzyıla kadar devam etmiştir. Bu dönemde Homeros’un destanları <span class="ideitalik">“İlyada”</span> ve <span class="ideitalik">“Odysseia”</span>nın dışında kalan destanlara topluca epik <span class="ideitalik">kyklos</span> yani “epik destan çemberi” denmiştir. Ancak isimlerini başka eserler aracılığıyla öğrendiğimiz, epik <span class="ideitalik">kyklos’</span>a dahil olan eserler günümüze ulaşamamıştır.</p>

    <p class="normal1">Epik şiirin ardından da, en önemli temsilcisini Hesiodos’un<sup class="calibre3"><a href="../Text/Kral%20oidipus_split_006.html#footnote-1175-13" id="footnote-1175-13-backlink">[13]</a></sup> oluşturduğu <span class="ideitalik">didaktik</span> şiir dediğimiz tür ortaya çıkar. Hesiodos ile Homeros arasında temel farklılıklar vardır ve bu farklılığın nedeni toplumun sosyal yapısındaki değişikliklerdir. Kahramanlık Çağı’nın ardından gelen Demir Çağı’nda toplumsal hayata artık krallık rejimi değil aristokrasi hâkimdir ve bu durum vatandaşları ekonomik anlamda çok zor durumda bırakmaktadır. Dolayısıyla şiirin konusu da artık farklılaşarak kahramanların hikâyeleri yerine gerçek olaylar, günlük hayatın sorunları gibi konular geçmeye başlar. Örneğin Hesiodos’un <span class="ideitalik">“Erga kai Hemerai”</span> (Günler ve İşler) adlı yapıtı, ev idaresi, çiftçilik, bağcılık, gemicilik gibi günlük hayattan sıradan insanların sorunlarına değinerek onlara bu konularda bilgi ve tavsiyeler içerir. İşte bu tarz şiirlerde yaygın olan bu öğretme, bilgi verme hevesinden dolayı bu şiire <span class="ideitalik">“didaktik epos”</span> yani öğretici şiir, öğretici epos denir.</p>

    <p class="ortayazi"><span class="idebold">Lirizm ve Nesrin Başlangıcı</span></p>

    <p class="normal1">Yunan edebiyatında özelikle İÖ 8.-6. yüzyıllarda lirizmin çeşitli türleri ortaya çıkarak gelişir. Bu döneme de bu sebeple “Lirik Çağ” denir. Lirizmle birlikte bilimsel araştırma düşüncesi de bu dönemde filizlenir, ilk filozoflar olarak kabul edilen bazı düşünürler, dünyanın oluşumu ve kökeni üzerine görüşler geliştirerek çeşitli fikirler ortaya atarlar. İfade şekli olarak da nesir (düzyazı) yavaş yavaş kullanılmaya başlar.</p>

    <p class="normal1">Daha önceleri <span class="ideitalik">hymnos’</span>larda, çeşitli şarkılarda ve <span class="ideitalik">epos’</span>larda da bulunan lirik unsur İÖ 7. yüzyıldan itibaren, kendi başına edebi bir tür olan lirik şiiri yaratmıştır. Özellikle kişisel, bazen de toplu duygu ve heyecanların anlatıldığı bu türün olgunlaşması doğrudan müziğin gelişmesine bağlıdır; çünkü lirik şiirler şair tarafından ya da şairin bizzat yönettiği korolar tarafından müzik eşliğinde söylenirdi. Alet olarak ise flüt veya Yunanlıların geleneksel çalgısı olan <span class="ideitalik">lyra</span> (lir) kullanılıyordu. Bu şiirin yakından bağlı olduğu bir diğer unsur da danstır. Çoğu zaman taklitçi niteliğe sahip hareketler bir olayı ya da düşünceyi temsil ediyor ve hareketlerin hızı müziğin ritmine göre değişerek şiirin anlamına katkıda bulunuyordu. Böylece müzik ve dansın beslediği bu tür, yaklaşık iki yüzyıl önemini korudu. Lirik şiir; elegeiak şiir, iambik şiir, solo liriği ve koro liriği olmak üzere dört ana gruba ayrılıyordu.</p>

    <p class="normal1">İÖ 7. yy’da gelişen elegeiak şiir, dil ve biçim bakımından destana çok benziyordu. Başlangıçta daha çok yasla ilgili duyguları dile getirmekle beraber sonraları aşk, vatanseverlik gibi değişik duyguları dile getirmek için veya ahlaki öğütler vermek için de kullanılmıştır. Bir kısa bir uzun heceden oluşan ve <span class="ideitalik">iambos</span> denen ölçüyle yazılan iambik şiir elegeia ve destandan farklı olarak önceleri hiciv, intikam gibi duyguları yansıtırdı, bu vezin konuşmaya uygunluğu sayesinde tragedya ve komedya şairleri tarafından da kullanılmıştır.</p>

    <p class="normal1">7. yy’da <span class="ideitalik">ode</span> (şarkı) denen ve daha çok kişisel duyguların dile getirildiği bir tür de ortaya çıkmıştır. Aşk şarkıları, içki şarkıları ve politik şarkılar olarak üç konusal öbeğe ayrılabilecek olan <span class="ideitalik">ode,</span> biçimsel olarak şiire değil de daha çok düzyazıya yakındır. <span class="ideitalik">Ode’</span>ler barbitos denen güçlü bir müzik aleti eşliğinde söylenirdi ve müzik sözle neredeyse eşit önemdeydi bu <span class="ideitalik">ode’</span>lerde. Bu türe <span class="ideitalik">solo liriği</span> de denirdi.</p>

    <p class="normal1">Lirik şiirin bir diğer türü de ortak duygu ve heyecanları dile getiren şarkılardır. Koro tarafından müzik ve çoğu zaman dans eşliğinde söylenen bu türe koro liriği deniyor ve bu lirik birkaç alt tür içeriyordu. İşte bu alt türlerden biri olan ve tanrı Dionysos için söylenen bağbozumu şarkıları <span class="ideitalik">dithyrambos’</span>lardan tragedya doğmuştur.</p>

    <p class="ortayazi"><span class="idebold">Tragedya</span></p>

    <p class="normal1">Tragedyanın <span class="ideitalik">dithyrambos’</span>lardan hangi aşamalardan geçerek oluştuğu ise tam olarak bilinmemektedir. <span class="ideitalik">Satyr<sup class="calibre3"><a href="../Text/Kral%20oidipus_split_006.html#footnote-1175-14" id="footnote-1175-14-backlink">[14]</a></sup></span> şeklinde giyinmiş bir koroya <span class="ideitalik">dithyrambos</span>’lar söyleten ilk kişi Arion’dur<sup class="calibre3"><a href="../Text/Kral%20oidipus_split_006.html#footnote-1175-15" id="footnote-1175-15-backlink">[15]</a></sup> ve tragedya adını da onun koyduğu kabul edilmektedir. Sözcüğün etimolojisi de (tragedyanın <span class="ideitalik">tragos</span>: keçi ve <span class="ideitalik">ode</span>: şarkı kelimelerinden oluştuğu kabul edilmektedir) bu görüşü destekler niteliktedir.</p>

    <p class="normal1">Peisistratos<sup class="calibre3"><a href="../Text/Kral%20oidipus_split_006.html#footnote-1175-16" id="footnote-1175-16-backlink">[16]</a></sup> İÖ 540 yılında Büyük Dionysos şenliklerini kurduğunda bu <span class="ideitalik">dithyrambos’</span>ları da şenliklere sokmuştur. Daha sonra Thespis’in<sup class="calibre3"><a href="../Text/Kral%20oidipus_split_006.html#footnote-1175-17" id="footnote-1175-17-backlink">[17]</a></sup> anlatıcı kişiyi oyuna dahil etmesiyle tragedyaya giden yol da döşenmiş oldu. (Bazı kaynaklar anlatıcıyı ekleyenin Epigenes olduğunu söyler). Aiskhylos’un ikinci, Sophokles’in üçüncü kişiyi sokmasıyla lirik unsurun yanında “diyalog” ve konu da önem kazanmış, bu sayede çok daha geniş kapsamlı konuları anlatmak mümkün olmuştur.</p>

    <p class="normal1">Tragedya aşağıdaki bölümlerden oluşur:</p>

    <p class="normal1"><span class="ideitalik">Prologos:</span> Koronun orkestraya çıkışından önceki bölüm. İlk tragedyalarda bu bölüm yer almaz.</p>

    <p class="normal1"><span class="ideitalik">Parodos:</span> Koronun orkestraya ilk girişi ve bu sırada söylediği şarkı.</p>

    <p class="normal1"><span class="ideitalik">Epeisodion:</span> İki koro şarkısı arasındaki dramatik bölümler. Tragedya içindeki <span class="ideitalik">epeisodion’</span>ların sayısı değişmekle beraber genelde üç <span class="ideitalik">epeisodion</span> bulunurdu. Sonraları bu bir gelenek halini almıştır.</p>

    <p class="normal1"><span class="ideitalik">Stasimon:</span> Koronun orkestrada yerini aldıktan sonra iki <span class="ideitalik">epeisodion</span> arasında söylediği şarkılardır.</p>

    <p class="normal1"><span class="ideitalik">Eksodos:</span> Tragedyanın son bölümü. Bu bölümden sonra artık koro şarkısı yer almaz.</p>

    <p class="normal1">Bu bölümlerin kendi içlerinde sıralaması şöyledir: <span class="ideitalik">Prologos, parodos,</span> I. <span class="ideitalik">epeisodion,</span> I. <span class="ideitalik">stasimon,</span> II. <span class="ideitalik">epeisodion,</span> II. <span class="ideitalik">stasimon,</span> III. <span class="ideitalik">epeisodion,</span> III. <span class="ideitalik">stasimon, eksodos.</span></p>

    <p class="normal1">Tragedya gelişmesini tamamladığında oyunda üç oyuncu yer alıyordu; bunlara oynadıkları rolün önemine göre birinci oyuncu, ikinci oyuncu ve üçüncü oyuncu denirdi ve bir oyuncu birden fazla rolde oynayabilirdi.</p>

    <p class="normal1">Koro Sophokles’e kadar 12 kişiden oluşuyordu. Sophokles bu sayıyı 15’e çıkarmıştır. Koro sahnede dans eder, şarkı söyler, halkın sahnedeki olaylar karşısındaki çeşitli duygularını dile getirirdi. Oyunla ilgili ancak oyunda gösterilmeyen bazı olayları da halka koro bildirirdi.</p>

    <p class="normal1">Koronun hareketlerini bir başkan yönetirdi.</p>

    <p class="normal1">Oyuncular seyircilerin dikkatini çekmek ve etki yaratmak için bazı araçlara başvururlar, bu amaçla çeşitli masklar ve kıyafetler kullanırlardı. Önceleri yüzlerini şarap tortusuyla boyayıp, başlarını yaprakla örten oyuncular sonraları tragedyanın gelişmesiyle önce bezden, sonra tahtadan yapılmış maskeler kullanmaya başladılar. Bu masklar tragedyalarda korku, acı unsurlarını, komedyada ise komik unsurları yansıtmakla kalmıyor, bu sayede bir oyuncu birden fazla rol alabiliyordu. Ayrıca koro üyeleri de mask takarlardı.</p>

    <p class="normal1">Tragedya sahnesinde dekorlar önceleri çok büyük boyutlardaydı, zamanla perspektif kurallarına dikkat edilmeye ve dekorlar panolar üzerinde boyanmaya başlandı.</p>

    <p class="normal1">Tragedyalarda bazı basit mekanik düzenekler de kullanılmış, <span class="ideitalik">mekhane</span> adlı bir aygıttan tanrıları yukarıda tutmak veya sahneye indirmekte yararlanılmıştı (bazı oyunlarda çözüm bir tanrının bu makine aracılığıyla sahneye inmesi yoluyla gerçekleşiyordu. Buna <span class="ideitalik">“deus ex machina”</span> adı verilirdi). <span class="ideitalik">Ekkyklema</span> adı verilen bir platform yeni bir dekoru seyircilere göstermeye, <span class="ideitalik">bronteion</span> adı verilen alet de gök gürültüsü sesi çıkarmaya yarardı.</p>

    <p class="normal1">Tragedya yarışmaları resmen kabul edilmeden önce tragedya gösterileri şehirlerin dışında yapılırdı. Bu gösteriler ağırlıklı olarak aralık ayındaki Kırsal Dionysos’lar (Tanrı Dionysos için yapılan şenlikler) sırasında olurdu.</p>

    <p class="normal1">Daha sonra tragedyaların şehirlerde de sergilenmeye başlamasıyla temsiller de çok daha gösterişli hallere büründüler. Ocak ayındaki Leania ve mart ayındaki Büyük Dionysos şenliklerine sokulmasıyla bu oyunlar resmen kabul edilmiş oluyordu.</p>

    <p class="normal1">Oyunlar önceleri agoralarda<sup class="calibre3"><a href="../Text/Kral%20oidipus_split_006.html#footnote-1175-18" id="footnote-1175-18-backlink">[18]</a></sup> oynanırken sonradan Akropolis’in<sup class="calibre3"><a href="../Text/Kral%20oidipus_split_006.html#footnote-1175-19" id="footnote-1175-19-backlink">[19]</a></sup> güneydoğu yamacındaki Leania tapınağı yakınındaki Dionysos’a ayrılan alan üzerinde oynanmaya başlanmıştır. Sonradan bu alana oturma alanları eklenmiş, ilerleyen yüzyıllarda ise taştan bir tiyatro inşa edilmiştir.</p>

    <p class="normal1">Tragedya yarışmalarına katılan oyuncu sayısı üç olarak tespit edilmiş, bu gelenek 5. ve 6. yüzyıl boyunca devam etmiştir. Tragedya yarışmasına giren her şair üç oyundan meydana gelen bir trilogya ve bir satirik drama<sup class="calibre3"><a href="../Text/Kral%20oidipus_split_006.html#footnote-1175-20" id="footnote-1175-20-backlink">[20]</a></sup> yani bir tetralogya sunmak zorundaydı. Önceleri bu tetralogya konuları birbirine bağlıyken ilerleyen yıllarda bu bağ ortadan kalkmıştır.</p>

    <p class="normal1">Yarışmaya katılmak için arkhon<sup class="calibre3"><a href="../Text/Kral%20oidipus_split_006.html#footnote-1175-21" id="footnote-1175-21-backlink">[21]</a></sup> tarafından seçilen şairler kendilerine bir koro verilmesini isterlerdi. Koronun masraflarını karşılamak için bir <span class="ideitalik">khoregos</span> seçilir, bu <span class="ideitalik">khoregos</span> da koristlere ders vermesi için bir koro hocası bir de flütçü seçerdi. Oyun için de üç oyuncu tespit edilirdi. Oyunun provalarını bizzat yöneten şair çoğu zaman koroyu da çalıştırırmış, hatta oyunda yer aldığı da olmuştur.</p>

    <p class="normal1">Ücretlerin verilmesi işini Boule’nin<sup class="calibre3"><a href="../Text/Kral%20oidipus_split_006.html#footnote-1175-22" id="footnote-1175-22-backlink">[22]</a></sup> yanı sıra halk arasından kurayla seçilen bir jüri yapardı. Önceleri kazanan şair ve <span class="ideitalik">khoregos’</span>a ödül verilmekle beraber sonraları en iyi oyuncuya da ödül konmuş, ayrıca yarışmaya katılan diğer şairlere de çeşitli ödüller dağıtılmıştır. Koronun ücreti ise <span class="ideitalik">khoregos</span> tarafından karşılanırdı. Kadın erkek bütün Atinalıların hazır bulunduğu oyunlara giriş paralıysa da, daha sonraları bu ücreti ödeyemeyecek durumda olanlara maddi yardım yapılması için bir hüküm getirildi.</p>

    <p class="normal1">Yunan tiyatrosu doğal bir yamaç üzerine yapılan bir açık hava tiyatrosudur. Bu tiyatroda koro için daire içinde bir alan <span class="ideitalik">(orkhestra)</span> ve bu mekân etrafında da seyirciler için oturma yerleri bulunuyordu. Orkestranın merkezinde <span class="ideitalik">thymele</span> adı verilen bir sunak yeri vardı. Orkestranın arkasında önceleri tahtadan, sonradan ise taştan yapılan sahne, sahnenin önünde de bir yapı mevcuttu. Önceleri oyuncuların burada oynadıkları düşünülmüşse de günümüzde boyutları gerçek bir sahneye uymayan bu yapının sadece dekorları taşıyan sütunlar dizisi olduğu sanılmaktadır.</p>

    <p class="ortayazi"><span class="idebold">Tragedya Ozanları</span></p>

    <p class="normal1">Tragedyanın ilk çıkışından bu yana pek çok şair ortaya çıkmıştır. Ancak tragedya türü içinde çok önemli ve ayrı bir yer tutan ve tragedyanın gelişmesine en büyük katkıları yapmış olan 3 büyük şair; Aiskhylos, Sophokles ve Euripides, üzerinde kısaca durulmaları gereken şairlerdir.</p>

    <p class="ortayazi"><span class="idebold">Aiskhylos (İÖ 525-456)</span></p>

    <p class="normal1">Atina yakınlarındaki Eleusis’te doğmuş olan Aiskhylos gençliğinde tragedyalar yazmaya başlamış, ancak sonradan Marathon Savaşı’na<sup class="calibre3"><a href="../Text/Kral%20oidipus_split_006.html#footnote-1175-23" id="footnote-1175-23-backlink">[23]</a></sup> katılmıştır. Gençliğinden itibaren yarışmalara giren Aiskhylos’un 52 kez ödül kazandığı sanılmaktadır. İlk birinciliğini <span class="ideitalik">“Persai”</span> adlı oyunla alan Aiskhylos 468 yılında Sophokles’e yenilmiş, son ödülünü de <span class="ideitalik">“Oresetia”</span> adlı oyunuyla kazanmıştır.</p>

    <p class="normal1">Aiskhylos’un tragedyaya ikinci oyuncuyu getiren değişikliği sonucunda diyaloğun oranı genişlemiş, koro şarkılarının azalmasıyla olay ön plana çıkmıştır. Aiskhylos yalnızca tragedyanın yapısında değişiklik yapmakla kalmamış, oyunun sunum şekliyle ilgili bazı yenilikler de getirmiştir: Çeşitli duyguların maskelerle ifadesi, bol kıvrımlı elbiseler, yüksek tabanlı ayakkabılar gibi.</p>

    <p class="normal1">Yaklaşık 70, bazılarına göreyse 90 oyun yazdığı düşünülen Aiskhylos’un dili güç anlaşılan, yoğun bir dildir. Eserlerinde mecazları kullanmakta çok cüretkâr davranmış, alışılmamış benzetmeler yapmaktan çekinmemiştir. Üslubu, epik destanların etkisinde kaldığını göstermektedir.</p>

    <p class="normal1">Tragedyasının özellikleri ise toplumunun çeşitli din ve ahlak meselelerini ele alması, insana yönelik duyguları işlemiş olmasıdır. Karakterlerini ayrıntılı bir şekilde incelememiş, yalnızca en güçlü yanlarını betimlemiştir. Aiskhylos, oyunlarında kin, intikam gibi duyguları ifade etmede büyük bir başarıya ulaşmıştır.</p>

    <p class="ortayazi"><span class="idebold">Sophokles (İÖ 496-406/5)</span></p>

    <p class="normal1">Hayatı ve eserleriyle ilgili kısa bilgiyi bu kitapta bulabileceğimiz Sophokles’in burada tragedyaya getirdiği yeniliklere bir göz atmak daha yerinde olacaktır. <span class="ideitalik">Attika</span> tragedyasını olgunluğuna eriştiren kişi olan Sophokles, Aiskhylos’un ikinci oyununa üçüncü oyuncuyu da ekleyerek diyalogları daha da artırmış, konuların çeşitlenip zenginleşmesini sağlamıştır. Bunun sonucu olarak koro şarkılarının azalması üzerine ise bu şarkıları dil ve sanat bakımından daha da yüceltmiştir. Ayrıca boyalı dekorlar kullanan ilk kişi olan Sophokles, birbirine bağlı tetralogya (üçleme) geleneğinden ayrılarak, her oyunu birbirinden bağımsız bir oyun oluşturacak şekilde yazmıştır.</p>

    <p class="normal1">Sophokles’in tragedyalarında koro yukarıda da belirttiğimiz gibi daha az yer tutmakla beraber, genellikle konuyla bağlantılıdır. Koro genelde konuyla ilgili çeşitli duyguları yansıtmaktadır, ancak konuyla ilgili olaylara, pek nadiren de konuyla uzaktan ilgili genel konulara değindiği de olmuştur. Bu özelliğiyle Euripides’ten farklıdır. Lirik kısımlar azaldığı için hareket fazlalaşmıştır onun oyunlarında. Ayrıca Sophokles kişilerini Aiskhylos gibi sadece bir yönlerini ya da en güçlü yönlerini betimleyerek değil, bütün bir karakter olarak çizmiştir. Oyunlarındaki karakterler diğer yazarlara göre çok daha iyi ve ayrıntılı incelenmiş, ikinci derecede roller bile ufak ayrıntılarına kadar belirtilmiştir. Karakterlerini oldukları gibi değil olmaları gerektiği gibi betimlemiş olsa da yine de son derece insani ve gerçek tiplerdir.</p>

    <p class="ortayazi"><span class="idebold">Euripides (İÖ 484-406)</span></p>

    <p class="normal1">İyi bir eğitim almış, Anaksagoras,<sup class="calibre3"><a href="../Text/Kral%20oidipus_split_006.html#footnote-1175-24" id="footnote-1175-24-backlink">[24]</a></sup> Prodikos ve Protagoras’ın<sup class="calibre3"><a href="../Text/Kral%20oidipus_split_006.html#footnote-1175-25" id="footnote-1175-25-backlink">[25]</a></sup> öğrencisi olmuş, aynı zamanda resimle de ilgilenmiştir.</p>

    <p class="normal1">Daha 18 yaşındayken tragedya yazmaya başlayan Euripides 100’e yakın oyun yazmış, ancak yalnızca beş birincilik elde edebilmiştir. Eserlerinden de sadece on yedi tanesi bize kadar gelebilmiştir.</p>

    <p class="normal1">Euripides’in dili sade, günlük hayatta konuşulan dile yakınsa da günlük dile ait bu sözcükleri çeşitli dil sanatlarıyla kullanmıştır. Tartışmalar ve duyguların ifadesi konusunda oldukça cesur ve esnektir. Antik Çağ’da üslubunun müzikal ahengine büyük hayranlık duyulmuştur, ancak yine de Aiskhylos ve Sophokles’in edebi gücüne ulaşamamıştır.</p>

    <p class="normal1">Euripides’in tragedyası Sophokles’inkilerden daha liriktir, bunun sonucu olarak da olay sayısı çok daha fazla olsa da olaylar arasında kurulan bağlantılar zayıftır. Prologos ve Epilogos (çözüm bölümü) Euripides’in buluşudur ve epilogos genellikle yine Euripides’in kendi buluşu olan ‘deus ex machina’ ile gerçekleşir.</p>

    <p class="normal1">Oyunlarındaki koro şarkılarının sayısı kendinden önceki yazarlara oranla daha azdır ve her ne kadar çok güzel ve zarif olsalar da konuyla bağlantılı değillerdir.</p>

    <p class="normal1">Euripides karakterlerin tasvirlerinde oldukça realist davranmıştır. Oyunda hâkim olan pek çok karakter değil, pek çok ilgi çekici yan karakter vardır. Ancak bu kişiler Aiskhylos ve Sophokles’inkiler kadar kuvvetli tasvir edilmemişlerdir. Yine de Euripides insan psikolojisini çok iyi bildiğinden ve eserlerine karakterleri çok realist bir şekilde yansıtabildiğinden insanları duygulandırmayı çok iyi başarmış, bu sayede de en trajik yazar olarak tanınmıştır. Eserlerindeki soyluluk, kölelik, mitoloji ve tanrılar konusundaki geleneklere aykırı olan ve eserlerine felsefi bir nitelik de kazandıran düşünceleri yüzünden, kendinden önceki yazarların soylu havasına ve geleneklere bağlılığına alışık olan zamanının insanları tarafından pek anlaşılmamıştır.</p>

    <p class="normal1">Bu üç büyük yazardan sonra da elbette başka tragedya yazarları çıkmış ve tragedya 5. ve 6. yüzyıl boyunca da yazılmaya devam edilmiştir. Gelgelelim artık 6. yüzyılda tragedyalarda kuvvetli bir ilham gücüne rastlanmaz. Zaten bu yüzyıl da tragedyaların çöküş devri olarak kabul edilir.</p>

    <p class="sagnormal">Veysel Atayman</p>

    <p class="sagnormal">Ekim 2005, İstanbul</p>

    <div class="clrb"></div>
  </div>

  <div class="calibre1" id="calibre_pb_5"></div>
</body>
</html>
