<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>99</h2>

  <p>Philip giysilerini rehine vermeye başladı. Kahvaltısının yanı sıra günde sadece bir öğün yiyerek masraflarını azalttı; ertesi sabaha dek onu tutsun diye saat dörtte, yağlı ekmek ve kakaodan oluşan bu öğünü yiyordu. Saat dokuzda o kadar acıkmış oluyordu ki yatmak zorunda kalıyordu. Lawson’dan borç almayı düşünmüş, ama reddedilme korkusu bunu yapmasına mâni olmuştu; sonunda ondan beş sterlin istedi. Lawson zevkle borç verdi, ama bunu yaparken şöyle dedi:</p>

  <p>“Bana bir hafta kadar sonra geri ödeyebilirsin, değil mi? Çerçevecime ödeme yapmam lazım ve şu sıralar fena halde sıkışığım.”</p>

  <p>Philip geri ödeyemeyeceğini biliyordu ve Lawson’ın neler düşüneceğini aklına getirince o kadar utandı ki birkaç gün sonra paraya hiç dokunmadan iade etti. Lawson o sırada tam öğle yemeğine gidiyordu, Philip’i de davet etti. Philip doğru dürüst bir şey yiyemediğinden esaslı yemek bulduğuna memnun oldu. Pazar günleri Athelny’de iyi bir yemeği garanti edebiliyordu. Başına gelenleri Athelny’lere anlatma konusunda tereddütlüydü: Onu hep nispeten hali vakti yerinde biri olarak görmüşlerdi ve meteliksiz olduğunu öğrenirlerse hakkında iyi düşünmeyeceklerinden çok korkuyordu.</p>

  <p>Her ne kadar daima yoksul olsa da yeterince yemek yememe ihtimali daha önce hiç aklına gelmemişti; birlikte yaşadığı insanların başına gelecek türden bir şey değildi bu; üstelik yüz kızartıcı bir hastalığa kapılmış gibi utanıyordu. Kendini içinde bulduğu durum, önceki deneyimlerinin tümünün hayli uzağındaydı. O kadar şaşkındı ki hastanede devam etmekten başka ne yapabileceğini bilmiyordu; bir şeylerin düzeleceğine dair belli belirsiz bir umut taşıyordu; başına gelenin gerçek olduğuna pek inanamıyordu; okuldaki ilk döneminde, hayatının uyanır uyanmaz kendini evinde bulacağı bir rüya olduğunu sık sık düşündüğünü hatırlıyordu. Ama kısa sürede, yaklaşık bir hafta sonra hiç parasının kalmayacağını anladı. Hemen biraz para kazanmanın bir yolunu bulmak zorundaydı. Diplomasını almış olsaydı, yumru ayağına rağmen Ümit Burnu’na gidebilirdi, çünkü artık tıbbi personele büyük ihtiyaç duyuluyordu. Sakatlığı olmasaydı, sürekli uzak yerlere gönderilen süvari alaylarından birine yazılabilirdi. Tıp Okulu’nun sekreterine gidip kendisine, geç öğrenen öğrencilerin eğitmenliğini verip veremeyeceğini sordu; ama sekreter, ona bu tür bir şey bulabileceğine dair hiçbir söz vermedi. Philip tıbbi yayınların ilan sütunlarını okudu ve Fulham Road’da bir dispanseri olan bir adamın vasıfsız asistanlığı işine başvuru yaptı. Onunla görüşmeye gidince, doktorun yumru ayağına baktığını gördü; Philip’in hastanedeki dördüncü yılı olduğunu öğrenince hemen deneyiminin yetersiz olduğunu söyledi: Philip bunun sadece bir bahane olduğunu anladı; adam istediği kadar aktif olamayacak bir asistan istemiyordu. Philip dikkatini para kazanmanın başka yollarına yöneltti. Fransızca ve Almanca biliyordu, muhaberat memuru olarak bir iş bulma şansının olabileceğini düşündü; bu durum yüreğinin burulmasına yol açtı ama dişini sıktı; yapacak başka bir şey yoktu. Şahsi başvuru isteyen ilanlara cevap veremeyecek kadar çekingen olduğundan, mektup kabul edenlere başvurdu; ama ne gösterebileceği bir deneyimi ne de tavsiye mektubu vardı: Ne Almancasının ne de Fransızcasının kurumsal olmadığının farkındaydı; iş dünyasında kullanılan terimlerden bihaberdi; ne steno ne daktilo biliyordu. Durumunun ümitsiz olduğunu kaçınılmaz biçimde fark etti. Babasının vasiyetini uygulayan avukata mektup yazmayı düşündü, ama eli buna bir türlü gitmedi çünkü parasının yatırıldığı ipotek senetlerini sattığında bulunduğu tavsiyeye ters düşmüş olacaktı. Amcasından, Bay Nixon’ın onu kesinlikle onaylamadığını biliyordu. Philip’in muhasebecinin bürosunda geçirdiği bir yıldan onun aylak ve beceriksiz olduğu sonucuna varmıştı.</p>

  <p>“Yakında açlıktan öleceğim,” dedi Philip kendi kendine.</p>

  <p>Birkaç kez intihar ihtimali geldi aklına: Hastane eczanesinden bir şey bulmak kolaydı ve daha da kötüsü olursa el altında hayatına acısız bir son verebilecek bir şeyler olduğunu düşünmek iç rahatlatıcıydı; ama bu onun ciddi ciddi düşündüğü bir şey değildi. Mildred Griffiths’le gitmek için onu terk ettiğinde öfkesi o kadar büyüktü ki bu acıdan kurtulabilmek için ölmek istemişti. Artık öyle hissetmiyordu. Acil servis hemşiresinin, insanların aşksızlıktan ziyade parasızlıktan daha sık intihar ettiğini söylemesini hatırladı; kendisinin bir istisna olduğunu düşünmesine kıkırdadı. Keşke endişelerini anlatabileceği birisi olsaydı, ama onları itiraf edecek gücü içinde bulamıyordu. Utanıyordu. İş aramaya devam etti. Kirasını üç haftadır ödememiş, ev sahibesine parasının ay sonunda geleceğini söylemişti; kadın bir şey dememiş, ama dudak büküp nemrut bakmıştı. Ay sonu gelip de kadın borcunun bir kısmını ödeyip ödeyemeyeceğini sorunca, ödeyemeyeceğini söylemek kendisini berbat hissetmesine yol açtı; amcasına yazacağını ve borcunu önümüzdeki cumartesi mutlaka ödeyeceğini söyledi ona.</p>

  <p>“Eh, i’şallah ödersiniz, Bay Carey, çünkü benim de kiram var ödiycek ve borçların birikmesine gücüm yetmez.” Öfkeyle değil, ama hayli korkutucu bir kararlılıkla konuşmuştu. Bir an duraksayıp ardından şöyle dedi: “Önümüzdeki cumartesi ödemezseniz, ’astane sekreterine şikâyette bulunmam gerekicek.”</p>

  <p>“Ah evet, sorun çıkmayacak.”</p>

  <p>Kadın biraz ona baktıktan sonra çıplak odaya şöyle bir göz gezdirdi. Bunları söylemek çok doğalmış gibi konuşurken sesinde hiçbir vurgu okunmadı.</p>

  <p>“Aşağıda güzel sıccak et var, mutfağa inmek isterseniz biraz yemek ikram edebilirim size.”</p>

  <p>Philip ayak tabanına dek kızardığını hissetti ve boğazına bir hıçkırık takıldı.</p>

  <p>“Çok teşekkür ederim Bayan Higgins, ama hiç aç değilim.”</p>

  <p>“Nasıl isterseniz efendim.”</p>

  <p>Kadın odadan çıkınca Philip kendini yatağa attı. Ağlamasına mâni olmak için yumruklarını sıkması gerekti.</p>
</body>
</html>