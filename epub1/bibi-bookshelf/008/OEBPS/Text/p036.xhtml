<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>36</h2>

  <p>Philip birkaç gün sonra Londra’ya gitti. Papaz yardımcısı Barnes’daki odaları tavsiye etmişti ve Philip mektupla haftalığı on dört şiline buradan oda tuttu. Philip oraya akşamleyin vardı; vücudu pörsümüş ve yüzü kırış kırış, komik, ufak tefek yaşlı bir kadın olan ev sahibesi ona kallavi bir sofra hazırladı. Büfe ile kare bir masa, oturma odasının büyük bir kısmını kaplıyordu; bir duvarın önünde, at kılı kumaş kaplı bir kanepe vardı ve şöminenin yanında onunla takım oluşturan bir koltuk duruyordu; sırt kısmına koruyucu bir beyaz örtü atılmıştı, oturma yerinde ise yayları kırık olduğu için sert bir yastık vardı.</p>

  <p>Yemeğini yedikten sonra eşyalarını boşaltıp kitaplarını düzenledi, daha sonra oturup okumaya çalıştı; ama morali bozuktu. Sokağın sessizliği onu biraz rahatsız etmişti, kendini çok yalnız hissediyordu.</p>

  <p>Ertesi gün erken kalktı. Kuyruklu ceketini giyip okuldayken kullandığı silindir şapkasını taktı ama çok eski püsküydü, bu yüzden büroya giderken yol üstündeki dükkânda durup yeni bir tane almaya karar verdi. Bunu yaptıktan sonra daha hayli vaktinin olduğunu gördü, böylece Strand Caddesi’nde yürümeye başladı. Herbert Carter ve Ortakları’nın bürosu Chancery Lane’in sonundaki küçük bir sokaktaydı ve iki üç kez adresi sorması gerekmişti. İnsanların sürekli ona baktığı duygusuna kapıldı ve etiketin kazara üstünde unutulup unutulmadığına bakmak için hemen şapkasını çıkardı. Büroya varınca kapıyı çaldı ama açan olmadı, saatine bakınca dokuz buçuğu ancak geçtiğini gördü; çok erken geldiğini tahmin etti. Biraz dolaşıp on dakika sonra döndüğünde, uzun bir burnu olan sivilceli suratlı ve İskoç aksanlı bir ofisboy ona kapıyı açtı. Philip, Bay Herbert Carter’ı sordu. Adam henüz gelmemişti.</p>

  <p>“Ne zaman burada olur?”</p>

  <p>“On ila on buçuk arası.”</p>

  <p>“Beklesem iyi olur,” dedi Philip.</p>

  <p>“Ne istiyorsun?” diye sordu ofisboy.</p>

  <p>Philip gergindi ama şakacı bir tavır takınıp bu gerçeği saklamaya çalıştı.</p>

  <p>“Eh, herhangi bir itirazın yoksa burada çalışacağım.”</p>

  <p>“Ah, yeni sözleşmeli stajyer sen misin? İçeri girsen iyi olur. Bay Goodworthy birazdan burada olur.”</p>

  <p>Philip içeri girdi; bu sırada ofisboyun -Philip’le hemen hemen aynı yaştaydı ve kendisine kıdemsiz kâtip diyordu- ayağına baktığını gördü. Kızardı ve otururken o ayağını diğerinin arkasına gizledi. Odaya göz gezdirdi. Karanlık ve çok köhneydi. Bir tavan penceresiyle aydınlanıyordu. Odadaki üç sıra yazı masasının önünde yüksek tabureler duruyordu. Şömine çerçevesinin üstünde pis bir boks maçı gravürü vardı. O an bir kâtip içeri girdi, ardından da bir başkası; Philip’e şöyle bir baktılar ve fısıltıyla ofisboya (Philip onun adının Macdougal olduğunu öğrendi) onun kim olduğunu sordular. Bir ıslık çalındı, Macdougal ayağa kalktı.</p>

  <p>“Bay Goodworthy geldi. Kendisi büro şefidir. Ona burada olduğunu söyleyeyim mi?”</p>

  <p>“Evet, lütfen,” dedi Philip.</p>

  <p>Ofisboy dışarı çıkıp bir dakika sonra döndü.</p>

  <p>“Bu taraftan gelir misin?”</p>

  <p>Philip bir koridordan geçerken onu izledi ve küçük, çok az eşyalı bir odaya alındı; odada zayıf, ufak tefek bir adam sırtı şömineye dönük oturuyordu. Boyu ortanın hayli altındaydı ama vücuduna çok gevşek tutturulmuş gibi görünen koca kafası, ona tuhaf bir hantal görünüm vermişti. Yüz çizgileri geniş ve basıktı, açık renk fırlak gözleri vardı; ince telli saçı çok açık bir sarıydı; suratında eşitsiz uzamış bıyıkları vardı ve kalın kıllar görmeyi beklediğiniz bazı yerlerde hiç tüy yoktu. Cildi solgun ve sarıydı. Elini Philip’e uzattı, gülümseyince de fena halde çürümüş dişleri ortaya çıktı. Hissetmediği bir öneme bürünmeye çalışıyormuş gibi patronluk taslayan, ama aynı zamanda ihtiyatlı bir havada konuşuyordu. Philip’in işi sevmesini umduğunu söyledi; pek çok angaryası vardı ama alıştığın zaman ilginçleşebiliyordu; hem para kazandırıyordu ve bu da en önemli şeydi, değil mi? Üstünlük ve mahcubiyet karışımı o tuhaf havasıyla güldü.</p>

  <p>“Bay Carter birazdan burada olur,” dedi. “Pazartesi sabahları bazen biraz geç gelir. O gelince seni çağırırım. Bu arada sana yapacak bir şeyler vermem lazım. Defter tutmaya ya da hesaplara dair bir şey biliyor musun?”</p>

  <p>“Ne yazık ki hayır,” diye cevapladı Philip.</p>

  <p>“Ben de bilmeni beklemiyordum. Maalesef iş hayatında çok gerekli olan şeyleri size okulda öğretmiyorlar.” Bir an düşündü. “Zannederim sana yapacak bir şeyler bulabilirim.”</p>

  <p>Yan odaya gitti ve bir süre sonra büyük bir karton kutuyla döndü. Kutu, karman çorman çok sayıda mektupla doluydu ve adam Philip’ten, bunları ayırıp gönderenlerin isimlerine göre alfabetik düzenlemesini istedi.</p>

  <p>“Sözleşmeli stajyerlerin genellikle oturduğu odaya götüreyim seni. Çok hoş biri de var orada. Adı Watson. Bira üreticisi Watson, Crag ve Thompson’dan -biliyorsundur- birinin oğlu. İşi öğrenmek için bir yıl bizim yanımızda çalışacak.”</p>

  <p>Bay Goodworthy Philip’i, şimdi altı ya da sekiz kâtibin oturduğu köhne bürodan geçirip arkadaki dar bir odaya götürdü. Bir cam bölmeyle ayrı bir oda yapılmıştı ve burada Watson’ı bir sandalyeye oturmuş <i>The Sportsman</i> okurken buldular. İriyarı, şişman, genç bir adamdı, iyi giyinmişti ve Bay Goodworthy içeri girince kafasını kaldırıp baktı. Büro şefine Goodworthy diye hitap ederek konumunu belli ediyordu. Ama büro şefi bu teklifsizliğe itiraz ediyor, iğneleyici biçimde ona Bay Watson diyordu, ama Watson bunu bir paylama olarak görmeyi reddederek bu unvanı centilmenliğine sunulan bir övgü olarak kabul ediyordu.</p>

  <p>“Demek Rigoletto’yu listeden çıkarmışlar,” dedi Philip’e, onunla yalnız kalır kalmaz.</p>

  <p>At yarışından hiç anlamayan Philip, “Öyle mi?” dedi.</p>

  <p>Watson’ın güzel giysilerine huşuyla baktı. Kuyruklu ceketi üstüne mükemmel oturmuştu, geniş kravatının ortasına ustaca tutturulmuş değerli bir iğne vardı. Silindir şapkasını şöminenin üstüne koymuştu; gösterişli, çan biçimli ve parlaktı. Philip kendisini pek hırpani hissetti. Watson avcılıktan -insanın vaktini cehennemi bir ofiste ziyan etmesi ne cehennemi bir sıkıntıydı, sadece cumartesileri ava gidebiliyordu- ve atıcılıktan konuşmaya başladı: Ülkenin her yanından müthiş davetler almış ve elbette onları geri çevirmek zorunda kalmıştı. Cehennemi bir şanstı ama buna fazla katlanmayacaktı; sadece bir yıllığına bu cehennem çukurundaydı, ardından iş hayatına atılacak, haftada dört gün ava çıkacak ve hiçbir atıcılık fırsatını kaçırmayacaktı.</p>

  <p>“Senin beş yılın var, değil mi?” dedi, kolunu küçücük odada şöyle bir sallayıp.</p>

  <p>“Öyle sanırım,” dedi Philip.</p>

  <p>“Sende bir şeyler olduğunu söyleyebilirim. Biliyor musun, hesaplarımızı Carter tutuyor.”</p>

  <p>Philip nedense bu genç centilmenin lütufkârlığı karşısında ezildi. Blackstable’da biracılığı hep kanunlara aykırı görmüşlerdi; Papaz birazadelik<a class="dipnot2" id="k49" href="../Text/dipnotlar.xhtml#a49"><sup>[49]</sup></a>&nbsp;hakkında küçük şakalar yapardı ve Watson’ın böylesi önemli ve etkileyici bir adam olduğunu görmek, Philip için şaşırtıcı bir deneyim olmuştu. Winchester’da ve Oxford’da bulunmuştu, sohbetleri insanları sık sık hayran bırakıyordu. Philip’in aldığı eğitimin detaylarını öğrenince, hali tavrı daha da patronluk taslayan bir hale büründü.</p>

  <p>“Elbette, şayet özel okula gitmeyecek olursan o türden okullar sonraki en iyi şey, değil mi?”</p>

  <p>Philip, bürodaki diğer adamları sordu.</p>

  <p>“Ah, ben onlara pek takılmıyorum, bilirsin işte,” dedi Watson. “Carter fena adam değildir. Ara sıra bize yemeğe gelir. Geri kalanların hepsi berbat, kaba saba insanlar.”</p>

  <p>Biraz sonra Watson elindeki işlerin başına oturdu; Philip de mektupları düzenlemeye başladı. Daha sonra Bay Goodworthy, Bay Carter’ın geldiğini haber vermek için içeri girdi. Philip’i, kendisininkinin yanındaki büyük odaya götürdü. Odada büyük bir çalışma masası ve bir çift büyük koltuk vardı; bir Türk halısı yeri süslüyordu, duvarlara da sportif resimler asılmıştı. Masasında oturan Bay Carter, Philip’le tokalaşmak için ayağa kalktı. Uzun bir frak giymişti. Ordu mensubuna benziyordu; bıyığı cilalıydı, kır saçları kısa ve düzgündü, dimdik duruyor, neşeli bir üslupla konuşuyordu; Enfield’de oturuyordu. Maçlara ve ülke menfaatlerine&nbsp;düşkündü. Hertfordshire Gönüllü Süvari Alayı’nda asker ve Muhafazakârlar Derneği başkanıydı. Bölgedeki bir kodamanın, kimsenin onu şehirli olarak görmediğini söylediğini duyunca, boş yere yaşamadığını hissetmişti. Philip’le pek düşünmeden, hoş bir tarzda konuşuyordu. Bay Goodworthy onunla ilgilenecekti. Watson iyi bir çocuktu, mükemmel bir centilmendi, iyi bir sporcuydu - Philip hiç ava çıkmış mıydı? Yazık ki <i>bu</i> spor centilmenler içindi. Şimdiye dek pek avlanma şansı olmamıştı, bunu oğluna bırakmak zorunda kalmıştı. Oğlu Cambridge’teydi, onu ragbiye göndermişti, iyi okul ragbisine, orada yüksek sınıftan çocuklar vardı, birkaç yıl içinde oğlu sözleşmeli olacaktı, Philip’in de oğlunu, bu gerçek sportmeni sevmesi hoş olurdu. Philip’in uyum sağlayacağını ve işi seveceğini umut ediyordu, derslerini kaçırmamalıydı, mesleğin kalitesini yükseltiyorlardı, bu işte centilmenler olsun istiyorlardı. İşte, Bay Goodworthy buradaydı. Öğrenmek istediği herhangi bir şey olursa Bay Goodworthy ona söylerdi. El yazısı nasıldı? Ah, neyse, Bay Goodworthy buna da bakardı.</p>

  <p>Philip bu kadar centilmenlik karşısında ezilmişti: Doğu Anglia’da kimin centilmen olup kimin olmadığını bilirlerdi, ama centilmenler bundan söz etmezdi.</p>
</body>
</html>