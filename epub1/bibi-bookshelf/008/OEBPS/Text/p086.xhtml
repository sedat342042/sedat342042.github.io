<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>86</h2>

  <p>Philip baharda, ayakta hastalar bölümündeki pansumancılık işini bitirdikten sonra, yatılı hasta asistanı oldu. Bu altı aylık bir görevdi. Asistanlar sabahlarını önce erkek sonra kadın koğuşlarında, asistan doktorlarla birlikte geçirirlerdi; hastalara rapor yazdı, testler yaptı ve günün belli kısmını hemşirelerle geçirdi. Haftada iki öğleden sonra, görevli doktor küçük bir öğrenci grubuyla etrafta dolaşır, hastaları muayene eder ve bilgiler verirdi. İşin heyecanlı bir tarafı yoktu; sürekli değişim, gerçeklikle yakın temas, ayakta hasta bölümündeki işte yaşanıyordu; ama Philip hayli bilgi sahibi oldu. Hastalarla çok iyi geçiniyordu ve onlara gösterdiği ilgiden duydukları mutluluk karşısında biraz koltukları kabarıyordu. Çektikleri sıkıntıların büyüklüğünün tam anlamıyla bilincinde değildi, ama onlardan hoşlanıyordu; büyüklük taslamadığı için de hastalar arasında diğer asistanlardan daha fazla seviliyordu. Cana yakın, teşvik edici ve dostaneydi. Hastanelerle ilişkisi olan herkes gibi o da erkek hastalarla geçinmeyi kadın hastalara oranla daha rahat buluyordu. Kadınlar genelde mızmız ve huysuzdu. Hak ettiklerini düşündükleri ilgiyi onlara göstermeyen, çok çalışan hemşireler hakkında sert şikâyetlerde bulunuyorlardı; zahmetli, nankör ve kabaydılar.</p>

  <p>O sırada Philip şans eseri bir arkadaş edindi. Bir sabah, asistan doktor ona yeni bir erkek hasta verdi; Philip de yatağın kenarına oturup, detayları “dosya”ya yazmaya başladı. Buna bakınca, hastanın gazeteci olarak kaydedildiğini gördü: Adı Thorpe Athelny’ydi, hastanede yatan bir hasta için alışılmadık bir isimdi bu, yaşı da kırk sekizdi. Güçlü bir sarılık nöbetinden mustaripti ve takibi gerekli görünen tuhaf semptomlar dolayısıyla koğuşa yatırılmıştı. Philip’in işi gereği sorması gereken çeşitli soruları samimi, eğitimli bir sesle cevaplamıştı. Yatakta yattığı için uzun mu kısa mı olduğunu söylemek güçtü ama küçük kafasıyla küçük elleri onun ortalama boyun altında olduğunu gösteriyordu. Philip’te insanların ellerine bakma alışkanlığı vardı ve Athelny’ninkiler onu hayrete düşürdü; uzun ince parmakları ve güzel, pembe tırnakları olan çok küçük ellerdi bunlar; çok yumuşaktılar ve sarılık olmasaydı şaşırtıcı bir beyazlıkta görüneceklerdi. Hasta ellerini yatak örtülerinin üstüne koymuştu, birinin parmakları hafifçe açılmıştı, ikinci ve üçüncü parmak bitişik duruyordu ve Philip’le konuşurken, bunları memnuniyetle seyrediyor gibiydi. Philip gözlerini kırpıştırarak adamın yüzüne baktı. Sarılığına rağmen güzide bir yüzdü; mavi gözleri, kancalı ve azametli, ama biçimsiz olmayan bir burnu, sivri ve kır küçük bir sakalı vardı; hayli kelleşmişti ama görünüşe göre eskiden güzel, hoş kıvrımlı bir saçı vardı ve hâlâ uzundu.</p>

  <p>“Görüyorum ki gazetecisiniz,” dedi Philip. “Hangi gazetelere yazıyorsunuz?”</p>

  <p>“Bütün gazetelere yazarım. Açıp da yazılarımı görmediğiniz bir gazete yoktur.”</p>

  <p>Yatağın yanında bir gazete vardı, adam onu alıp ilanlardan birini işaret etti. Philip’in çok iyi bildiği bir şirketin ismi büyük harflerle yazılmıştı: Lynn ve Sedley, Regent Caddesi, Londra; altında da daha küçük olsa da hâlâ açık seçik görülebilen kesin bir ifade yazılmıştı: Ertelemek Zaman Hırsızlığıdır. Ardından akla yatkınlığıyla insanı şaşırtan bir soru geliyordu: Neden bugün sipariş vermiyorsunuz? Büyük harflerle, bir katilin kalbinde zonklayıp duran vicdan gibi bir tekrarlama vardı: Neden olmasın? Ardından cesaretle yazılmış şu sözler geliyordu: Şaşılacak fiyatlara, dünyanın önde gelen piyasalarından binlerce çift eldiven. Sansasyonel indirimlerle cihanın en güvenilir üreticilerinden binlerce çift çorap. Nihayet soru, bu kez listedeki meydan okuyan uzun bir eldiven gibi sallanarak tekrar hatırlatılıyordu: Neden bugün sipariş vermiyorsunuz?</p>

  <p>“Lynn ve Sedley’nin basın temsilcisiyim.” Güzel elini hafifçe salladı. “Her ne için lazım olursa...”</p>

  <p>Philip nizami sorularını sormaya devam etti, bunlardan bazıları rutin gereğiydi, diğerleri ise hastanın gizleme arzusu içinde olabileceği şeyleri keşfetmek için ustalıkla belirlenmiş sorulardı.</p>

  <p>“Hiç yurtdışında yaşadınız mı?” diye sordu Philip.</p>

  <p>“On bir yıl İspanya’da kaldım.”</p>

  <p>“Orada ne yapıyordunuz?”</p>

  <p>“Toledo’da İngiliz su şirketinin sekreteriydim.”</p>

  <p>Philip, Clutton’ın Toledo’da da birkaç ay geçirdiğini hatırladı ve gazetecinin bu cevabı onunla daha fazla ilgilenmesine yol açtı; ama bunu belli etmenin uygunsuz olacağını düşündü; yatan hastayla personel arasındaki mesafeyi korumak gerekiyordu. Sorgulamasını bitirince başka yataklara gitti.</p>

  <p>Thrope Athelny’nin hastalığı ağır değildi ve her ne kadar sapsarı olmayı sürdürse de, kısa zamanda çok daha iyi hissetmeye başladı: Yatakta kalma nedeni sadece, doktor belli reaksiyonlar normale dönene dek onun gözlenmesi gerektiğini düşündüğü içindi. Bir gün, Philip koğuşa girince, Athelny’yi elinde kalemle bir kitap okurken buldu. Philip yatağına gelince kitabı bir kenara bıraktı.</p>

  <p>“Ne okuduğunuza bakabilir miyim?” diye sordu, bir kitabın yanından bakmadan hiç geçemeyen Philip.</p>

  <p>Philip kitabı alınca bunun İspanyolca bir şiir kitabı, San Juan de la Cruz’un şiirleri olduğunu gördü ve açınca içinden bir kâğıt düştü. Philip kâğıdı aldı ve üstüne yazılmış şiiri gördü. “Bana boş vakitlerinizde şiir yazmakla meşgul olduğunuzu söylemeyeceksiniz, değil mi? Bu bir yatılı hastada görmeye hiç alışkın olmadığımız bir şey.”</p>

  <p>“Biraz çeviri yapmaya çalışıyordum. İspanyolca biliyor musunuz?”</p>

  <p>“Hayır.”</p>

  <p>“Eh, San Juan de la Cruz’u biliyorsunuzdur herhalde, değil mi?”</p>

  <p>“Bilmiyorum aslında.”</p>

  <p>“İspanyol mistiklerinden biriydi. Onların en iyi şairlerinden biridir. Onu İngilizceye çevirmeye değeceğini düşündüm.”</p>

  <p>“Çevirinize bakabilir miyim?”</p>

  <p>“Çok kabataslak,” dedi Athelny ama okuması için hevesli olduğunu gösterir bir edayla, şevkle onu Philip’e verdi.</p>

  <p>Düzgün ama çok tuhaf, okuması zor bir el yazısıyla yazılmıştı: Gotik harflere benziyordu.</p>

  <p>“Böyle yazmak sizin çok fazla zamanınızı almıyor mu? Harikaymış.”</p>

  <p>“El yazısının neden güzel olmaması gerektiğini anlamıyorum.”</p>

  <div class="m1"></div>

  <p>Philip ilk kıtayı okudu:</p>

  <p><i>Arzu dolu aşkın alevlendiği,</i></p>

  <p><i>Gizemli bir gecede</i></p>

  <p><i>Ah mesut yazgı!</i></p>

  <p><i>Daha fazla görülmeden geçtim,</i></p>

  <p><i>Evim artık dinlenmede...</i></p>

  <div class="m1"></div>

  <p>Philip merakla Thorpe Athelny’ye baktı. Onun yanındayken kendini biraz mahcup mu hissettiğini, yoksa onun çekiciliğine mi kapıldığını bilmiyordu. Biraz patronluk taslayan bir edasının olduğunun farkındaydı ve Athelny’nin onun komik olduğunu düşünebileceği aklına gelince kızardı.</p>

  <p>“Ne alışılmadık bir isminiz var,” dedi bir şey söylemiş olmak için.</p>

  <p>“Çok eski bir Yorkshire ismi. Bir vakitler aile reisinin mülkünün etrafında dolaşması bir gün boyu at koşturmasını gerektirirmiş ama bu azametten eser kalmadı. Hızlı kadınlar ve yavaş atlar.”</p>

  <p>Miyoptu ve konuşurken insana tuhaf bir yoğunlukta bakıyordu. Şiir kitabını aldı.</p>

  <p>“İspanyolca öğrenmelisiniz,” dedi. “Asil bir lisan. İtalyancanın akıcılığına sahip değil -İtalyanca tenorların ve laternacıların lisanıdır- ama ihtişamı var; bahçedeki dere gibi şırıltılı akmaz, bunun yerine seldeki görkemli bir nehir gibi coşkunlukla kabarır.”</p>

  <p>Ettiği tumturaklı laflar Philip’in hoşuna gitti, çünkü retoriğe duyarlıydı; Athelny’nin canlı ifadeler ve gerçek bir coşku ateşiyle <i>Don Quijote'</i>yi orijinalinden okumanın verdiği yoğun zevki, müziği, romantizmi, berraklığı, tutkuyu ve harikulade Calderón’u tarif etmesini mutlulukla dinledi.</p>

  <p>“İşimin başına dönmeliyim,” dedi Philip ardından.</p>

  <p>“Ah, affedin, unuttum. Karımdan bana bir Toledo fotoğrafı getirmesini isteyeceğim ve onu size göstereceğim. Fırsat buldukça gelip sohbet edin benimle. Bunun bana ne büyük keyif verdiğini bilemezsiniz.”</p>

  <p>Sonraki birkaç gün boyunca, fırsat bulundukça dakikalardan yararlandılar. Philip, gazeteciyi daha yakından tanıdı. Thorpe Athelny iyi bir konuşmacıydı. Öyle çok zekice şeyler söylemiyordu, ama hayal gücünü ateşleyen hevesli bir canlılıkla, ilham verici bir üslupta konuşuyordu; fazlasıyla hayali bir dünyada yaşayan Philip, imgeleminin yeni görüntülerle kaynadığını fark etti. Athelny çok iyi huylu biriydi. Hem dünyaya hem kitaplara dair Philip’ten çok daha fazla şey biliyordu; ondan yaşça çok daha büyük bir adamdı; sohbetinin atikliği de ona belli bir üstünlük veriyordu; ama hastanede hayırseverlikten faydalanan biri olarak, katı kurallara tabiydi; kendini rahatlık ve espriyle iki konum arasında tutuyordu. Philip bir defasında ona neden bu hastaneye geldiğini sordu.</p>

  <p>“Ah, toplumun sağladığı tüm faydalardan yararlanmak benim prensibimdir. Yaşadığım çağı istismar ediyorum. Hasta olduğumda kendimi bir hastanede tamir ettiriyorum ve bundan hiç de utanç duymuyorum; çocuklarımı da parasız okula gönderiyorum.”</p>

  <p>“Gerçekten mi?” dedi Philip.</p>

  <p>“Üstelik iyi bir eğitim alıyorlar, benim Winchester’da aldığımdan çok daha iyi. Sence onlara başka nasıl eğitim sağlayabilirim? Dokuz çocuğum var. Eve döndüğümde gelip onları görmelisin. Gelecek misin?”</p>

  <p>“Çok isterim,” dedi Philip.</p>
</body>
</html>