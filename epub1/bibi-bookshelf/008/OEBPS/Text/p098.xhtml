<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>98</h2>

  <p>Philip Carey’nin, sonuçları kendisinden başka kimseyi etkilemeyen talihi, ülkesinin geçtiği dönemden etkilenmeye başlamıştı. Tarih yazılıyordu ve bu süreç o kadar önemliydi ki adsız sansız bir tıp öğrencisinin yaşamını etkileyebilir olması tuhaf kaçıyordu. Muharebe ardına muharebe, Magersfontein, Colenso, Spion Kop, Eton’un oyun alanlarında kaybedildi, ulusu utanca boğdu ve o zamana dek doğal bir yönetim güdüleri olduğu iddialarına karşı ciddi bir muhalefetle karşılaşmamış aristokratların ve seçkinlerin prestijine öldürücü bir darbe indirdi. Eski düzen ortadan kalkıyordu: Gerçekten tarih yazılıyordu. Ardından bu koca dev gücünü daha fazla gösterdi, sonra yeniden çamları devirip, en sonunda muzaffer görünümüne büründü. Cronje, Paardeberg’de teslim oldu, Ladysmith serbest kaldı ve Lord Roberts mart ayı başında Bloemfontein’e girdi.</p>

  <p>İki üç gün sonra bu haber Londra’ya ulaştı, Macalister Beak Caddesi’ndeki tavernaya gelip neşeyle borsada işlerin daha parlak göründüğü haberini verdi. Barış görünmüştü, Roberts birkaç hafta içinde Pretoria’ya girecekti ve hisseler şimdiden yükselmeye başlamıştı. Bir patlama olması kaçınılmazdı.</p>

  <p>“Artık para yatırma vaktidir,” dedi Philip’e. “Milletin gözü açılana dek beklemenin manası yok. Ya şimdi ya asla.”</p>

  <p>İçeriden bilgi almıştı. Güney Afrika’daki bir madenin müdürü, tesisin hasar görmediğini şirketinin büyük ortağına telgrafla bildirmişti. En kısa sürede yeniden çalışmaya başlayacaklardı. Spekülasyon değildi bu, bir yatırımdı. Macalister Philip’e, büyük ortağın bunun ne kadar iyi bir şey olduğunu göstermek için iki kız kardeşine de beş yüz hisse satın aldığını söyledi; onları İngiltere Bankası kadar sağlam olmayan hiçbir şeye bulaştırmazdı.</p>

  <p>“Ben tüm paramla bu işe gireceğim,” dedi.</p>

  <p>Hisseler bir çeyreğe iki virgül sekizdi. Philip’e açgözlülük etmemesi, on şilinlik bir yükselişten memnun olması tavsiyesinde bulundu. Kendisine üç yüz sterlinlik hisse alacaktı ve Philip’e de aynısını yapmayı önerdi. Bu hisseleri tutacak ve uygun olduğunu düşündüğü zaman satacaktı. Philip ona büyük bir inanç besliyordu, bunun nedeni kısmen onun bir İskoç ve doğası gereği tedbirli olmasıydı; kısmen de daha önce haklı çıkmasıydı. Bu öneriye atladı.</p>

  <p>“Açıklama yapılmadan satarız diye tahmin ediyorum,” dedi Macalister, “ama satamazsak, onların sana gönderilmesini sağlarım.”</p>

  <p>Bu Philip’e bir sermaye sistemi gibi geliyordu. Kâr edene dek onları tutuyor, hatta elinizi cebinize bile atmıyordunuz. Gazetelerin borsa sütunlarını yeni bir ilgiyle okumaya başlamıştı. Ertesi gün her şey birazcık yükselmişti ve Macalister ona yazıp, hisseler için iki virgül yirmi beş ödemesi gerektiğini bildirdi. Piyasanın istikrarlı olduğunu söyledi. Ama bir iki gün sonra bir geri çekilme oldu. Güney Afrika’dan gelen haberler pek güven verici değildi ve Philip endişeyle hisselerinin ikiye düştüğünü gördü; ama Macalister iyimserdi, Boerler daha fazla dayanamazdı ve Roberts’ın nisan ortasından önce Johannesburg’a gireceğine bir silindir şapkasına bahse girerdi. O sırada Philip’in neredeyse kırk sterlin ödemesi gerekmişti. Bu onu ciddi biçimde endişelendiriyordu ama yapılacak tek şeyin dayanmak olduğunu hissediyordu: İçinde bulunduğu koşullarda, bu kayıp onun göz ardı edemeyeceği kadar büyüktü. İki üç hafta hiçbir şey olmadı; Boerler yenildiklerini ve onlara teslim olmaktan başka seçenek kalmadığını anlamıyorlardı: Aslında birkaç küçük başarıları oldu ve Philip’in hisseleri yarım kron daha düştü. Savaşın bitmediği belliydi. Çok satış oluyordu. Macalister Philip’i gördüğünde, kötümserdi.</p>

  <p>“Yapılacak en iyi şeyin zarar etmeye son vermek olup olmadığından emin olamıyorum. Neredeyse elde etmek istediğim fark kadarını kaybettim.”</p>

  <p>Philip endişeden hastalanmıştı. Geceleri uyuyamıyordu; bir an önce kulübün okuma odasına gidip gazetelere bakmak için kahvaltısını artık çayla yağlı ekmeğe indirgemişti; haberler bazen kötüydü, bazen de hiç haber yoktu ama hisseler ne zaman kımıldayacak olsa bu hep düşüş yönündeydi. Ne yapması gerektiğini bilemiyordu. Şimdi satacak olsa neredeyse üç yüz elli sterlini tamamen kaybedecekti; bu da geçinmek için geriye sadece seksen sterlininin kalması anlamına geliyordu. Tüm kalbiyle, borsaya bulaşma aptallığını hiç yapmamış olmayı diledi ama bu tutunabileceği tek şeydi; belirleyici bir şeyler her an olabilir ve hisseler fırlayabilirdi; artık kâr etmeyi ummuyor, zararını telafi etmek istiyordu. Hastanedeki eğitimini tamamlayabilmek için bu onun tek şansıydı. Mayısta yaz dönemi başlıyordu ve ayın sonunda da ebelik sınavına girmesi gerekiyordu. Ardından sadece bir yılı daha kalıyordu; bunu uzun uzadıya düşünmüş, harç ve diğer masraflarla beraber bunu yüz elli sterline halledebileceği sonucuna varmıştı; üstelik bu mümkün olabilecek en asgari rakamdı.</p>

  <p>Nisan başında, Macalister’ı görmek için sabırsızlanarak Beak Caddesi’ndeki tavernaya gitti. Bu durumu onunla konuşmak biraz rahatlamasını sağlıyordu; üstelik onun yanı sıra pek çok insanın da para kaybetmekten mustarip olduğunu fark etmek, kendi sıkıntısını biraz daha katlanılabilir kılıyordu. Ama Philip oraya varınca Hayward’dan başka kimsenin olmadığını gördü ve oturur oturmaz da onun şöyle dediğini işitti:</p>

  <p>“Pazar günü Ümit Burnu’na yelken açıyorum.”</p>

  <p>“Öyle mi!” diye bağırdı Philip.</p>

  <p>Hayward bu türden bir şey yapmasını bekleyeceği son insandı. Hastanede artık gittikçe artan sayıda insan orduya katılıyordu; hükümet uygun nitelikleri haiz herkesi almaktan memnundu; süvari olarak giden diğerleri de tıp öğrencisi oldukları bilinir bilinmez hastane görevine verildiklerini eve yazdıkları mektuplarda bildiriyordu. Bir vatanseverlik dalgası tüm ülkeyi sarmıştı ve toplumun her kesiminden gönüllüler çıkıyordu.</p>

  <p>“Ne olarak gidiyorsun?” diye sordu Philip.</p>

  <p>“Ah, Dorset Gönüllü Süvari Alayı’ndayım. Süvari olarak gidiyorum.”</p>

  <p>Philip Hayward’ı sekiz yıldır tanıyordu. Ona sanattan ve edebiyattan bahseden bu adama duyduğu coşkulu hayranlığından kaynaklanan gençlik ilgisi uzun zaman önce silinip gitmişti; ama yerini alışkanlık almıştı; Hayward Londra’da olduğu zamanlarda da haftada bir iki kez görüşüyorlardı. Kitaplardan hâlâ nazik bir kadirşinaslıkla bahsediyordu. Philip her zaman hoşgörülü olamıyordu ve bazen Hayward’ın sohbeti sinirine dokunuyordu. Sanatın dünyadaki her şeyden daha değerli olduğuna artık kesinlikle inanmıyordu. Hayward’ın çalışmaya ve başarıya duyduğu tiksinti onu sinirlendiriyordu. Pançını karıştıran Philip, arkadaşlıklarının ilk dönemlerini ve Hayward’ın harika şeyler yapacağına dair coşkun beklentisini düşündü; bu tür yanılsamalardan kurtulalı hayli zaman olmuştu, Hayward’ın asla konuşmaktan başka bir şey yapmayacağını artık biliyordu. Otuz beş yaşında bir adam olarak yıllık üç yüz sterlinlik geliriyle yaşamak artık gençliğindekinden daha zor geliyordu; hâlâ iyi bir terzinin elinden çıkmakla birlikte giysilerini de eskiden mümkün gördüğünden çok daha uzun süre giyiyordu. Fazla şişmanlamıştı ve sarı saçlarını düzenlerken gösterdiği hiçbir becerikli düzenleme, kel olduğu gerçeğini gizlemesini sağlayamıyordu. Mavi gözleri mat ve solgundu. Çok fazla içtiğini tahmin etmek hiç güç değildi.</p>

  <p>“Ümit Burnu’na gitmek de nereden aklına geldi böyle?” diye sordu Philip.</p>

  <p>“Ah, bilmem, gitmeliyim diye düşündüm.”</p>

  <p>Philip sessiz kaldı. Kendini çok aptal hissediyordu. Hayward’ın ruhunda hissettiği, izah edemediği bir huzursuzlukla hareket ettiğini anladı. İçindeki birtakım güçler, ülkesi için gidip savaşmasının gerekli olduğunu hissettirmişti ona. Vatanseverliği bir önyargıdan başka bir şey olarak görmeyen Hayward için bu tuhaf bir durumdu ve kozmopolitliğinden gururlanarak, İngiltere’yi bir sürgün yeri gibi görmüştü. Kitleler halindeki hemşerileri, onun hassasiyetlerini yaralamıştı. Philip, hayata dair tüm teorilerine tezat oluşturan şeyleri yapmaya insanları neyin yönlendirdiğini merak etti. Kenarda durup barbarlar birbirini katlederken yüzünde bir gülümsemeyle izlemek, Hayward için makul olurdu. İnsanlar, onları şunu ya da bunu yapmaya zorlayan bilinmeyen bir gücün elindeki kuklalardı adeta; bazen de mantıklarını, eylemlerini haklı çıkarmak için kullanıyorlardı; bu imkânsız olduğunda da mantığa rağmen eylemlerini gerçekleştiriyorlardı.</p>

  <p>“İnsanlar çok garip,” dedi Philip. “Senin bir süvari olacağını hayatta ummazdım.”</p>

  <p>Hayward gülümsedi, hafiften utanmıştı, bir şey söylemedi.</p>

  <p>“Dün muayeneden geçtim,” dedi sonunda. “Bu iş için mükemmel <i>gêne</i>’lerin hâlâ süregeldiğini görmeye değdi.”</p>

  <p>Philip onun hâlâ İngilizcesi varken yapmacık bir edayla Fransızca bir kelime kullandığını fark etti. Ama tam o sırada Macalister içeri girdi.</p>

  <p>“Ben de seni görmek istiyordum Carey,” dedi. “Bizimkiler o hisseleri artık elde tutmak niyetinde değil, piyasa çok kötü bir durumda, onlarla senin ilgilenmeni istiyorlar.”</p>

  <p>Philip’in kalbi sıkıştı. Bunun imkânsız olduğunu biliyordu. Zararı kabul etmesi anlamına geliyordu. Gururu sakince cevap vermesini sağladı:</p>

  <p>“Buna değeceğinden emin değilim. Satsan daha iyi olur.”</p>

  <p>“Böyle söylemesi kolay da yapabilir miyim bilmiyorum. Piyasa çok durgun, alıcı yok.”</p>

  <p>“Ama fiyatı bir virgül sekize düşürdüler.”</p>

  <p>“Ah, evet, ama bunun bir anlamı yok. Onlar için bunu alamazsın.”</p>

  <p>Philip bir an hiçbir şey söylemedi. Kendini toplamaya çalışıyordu.</p>

  <p>“Hiçbir kıymetleri olmadığını mı söylemeye çalışıyorsun?”</p>

  <p>“Ah, öyle demiyorum. Elbette bir değerleri var ama biliyorsun, şimdi onları alan yok.”</p>

  <p>“O zaman satabildiğin rakama satmalısın onları.”</p>

  <p>Macalister gözlerini kısıp Philip’e baktı. Onun büyük zarar görüp görmediğini merak etti.</p>

  <p>“Çok özür dilerim ahbap, ama hepimiz aynı gemideyiz. Savaşın bu şekilde süreceğini kimse düşünmemişti. Seni bu işe ben soktum ama kendim de içindeydim.”</p>

  <p>“Hiç sorun değil,” dedi Philip. “İnsan riske girmeli.”</p>

  <p>Macalister’la konuşmak için kalktığı masaya döndü. Şaşkına dönmüştü; başı aniden şiddetle ağrımaya başladı; ama onların zayıf olduğunu düşünmelerini istemiyordu. Bir saat kadar oturdu. Söyledikleri her şeye hararetle güldü. Sonunda gitmek üzere ayağa kalktı.</p>

  <p>“Çok soğukkanlı karşıladın,” dedi Macalister, onunla tokalaşırken. “Üç dört yüz sterlin kaybetmenin kimsenin hoşuna gideceğini sanmam.”</p>

  <p>Philip döküntü küçük odasına dönünce kendisini yatağa attı ve kederine teslim oldu. Bu ahmaklığından acı acı pişmanlık duymaya devam etti; her ne kadar kendisine olan olduktan sonra pişmanlık duymanın saçma olduğunu söylese de kendine mâni olamadı. Tamamen perişandı. Uyuyamadı. Son birkaç yılda parayı nasıl da çarçur ettiğini düşündü. Başında dehşet bir ağrı vardı.</p>

  <p>Ertesi akşam son postayla hesap ekstresi geldi. Hesap cüzdanını inceledi. Her şeyi ödedikten sonra geriye yedi sterlini kalıyordu. Yedi sterlin! Ödeme yapabildiği için minnettardı. Macalister’a parası olmadığını itiraf etmek zorunda kalmak korkunç olurdu. Yaz dönemi boyunca göz bölümünde asistanlık yapacaktı ve öğrencinin birinden bir oftalmoskop satın almıştı. Daha parasını ödememişti ama öğrenciye, bunu iade etmek istediğini söyleyecek cesareti yoktu. Ayrıca belli kitaplar alması gerekiyordu. Geçinecek beş sterlin kadar bir parası vardı. Onu altı hafta götürürdü; ardından amcasına çok resmi olduğunu düşündüğü bir mektup yazdı; savaş yüzünden ciddi kayıplar yaşadığını ve amcası yardımına yetişmezse eğitimine devam edemeyeceğini söyledi. Papaz’ın ona, gelecek on sekiz ay içinde taksitler halinde ödenmek üzere yüz elli sterlin borç vermesi önerisinde bulundu; bunun faizini de ödeyecekti ve para kazanmaya başladığında, anaparayı kademeli olarak geri ödeyeceğine söz verdi. En geç bir buçuk yıl sonra mezun olacaktı ve o zaman haftada üç sterline bir asistanlık bulabileceğinden gayet emindi. Amcası, hiçbir şey yapamayacağını bildiren bir mektup yazdı. Her şey en kötü durumundayken ondan bir şeyleri satmasını istemek haksızlıktı ve sahip olduğu azıcık bir şeyi de bir hastalık ihtimaline karşı kendisine saklamanın görevi olduğunu düşünüyordu. Mektubu küçük bir vaazla bitirmişti. Philip’i sürekli uyarmıştı, ama Philip ona hiç kulak asmamıştı; doğrusu buna şaşırdığını söyleyemezdi; Philip’in savurganlığının ve dengesizliğinin sonunun böyle olmasını uzun zamandır bekliyordu. Philip bunu okurken soğuk soğuk terler döktü. Amcasının reddedeceği hiç aklına gelmemişti ve küplere bindi; ama öfke yerini tam bir şaşkınlığa bıraktı: Amcası ona yardım etmezse, hastaneye gitmeyi sürdüremezdi. Panik duygusu içini sardı ve gururu bir kenara bırakıp, durumu daha bir aciliyetle açıklayarak Blackstable Papazı’na yeniden yazdı; belki de derdini doğru düzgün anlatamamış, amcası da içinde bulunduğu ümitsiz durumu tam olarak fark edememişti; buna karşılık ona fikrini değiştirmeyeceğini bildiren bir mektup gönderdi; Philip yirmi beş yaşındaydı ve gerçekten hayatını kazanması gerekiyordu. Öldüğünde Philip’e de biraz bir şeyler kalacaktı, ama o zamana dek ona bir peni dahi vermeyi reddediyordu. Philip bu mektupta, yıllar boyunca onun kurslarını onaylamayan bir adamın tatminini ve artık kendisini haklı çıkmış gördüğünü hissetti.</p>
</body>
</html>