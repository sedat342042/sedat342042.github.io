<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>16</h2>

  <p>Bir yıl geçti, Philip okula geldiğinde eski öğretmenlerin hepsi yerlerindeydi, ama onların inatçı direnişlerine rağmen pek çok değişiklik olmuştu; bunların yeni müdürün fikirleriyle örtüşmesi arzusuyla gerçekleştirildiği düşünülecek olursa gayet de ürkütücüydü. Sınıf öğretmenleri alt sınıflara Fransızca öğretmeyi hâlâ sürdürse de Heidelberg Üniversitesi filoloji bölümünden doktor derecesiyle mezun olmuş, üst sınıflara Fransızca ve Yunanca yerine tercih edenlere Almanca öğretmek için bir Fransız <i>lycée</i>'sinde üç yıl geçirmiş başka bir öğretmen gelmişti. Başka bir öğretmen de matematiği, şimdiye dek gerekli görülenden daha sistematik öğretmek için alınmıştı. Bunların hiçbiri atanmamıştı. Bu gerçek bir devrimdi ve bu ikisi geldiğinde, eski öğretmenler onları şüpheyle karşıladılar. Bir laboratuvar kuruldu, ordu sınıfları başlatıldı; hepsi de okulun karakterinin değişmekte olduğunu söyledi. Bay Perkins’in darmadağınık kafasından daha başka ne projeler çıkacağını ancak Tanrı bilirdi. Okul, özel okullardan bekleneceği üzere küçüktü, yatılı öğrenci sayısı iki yüzden fazla değildi; üstelik daha fazla büyümesi güçtü, çünkü katedralin dibine sıkıştırılıvermişti; öğretmenlerden bazılarının konakladığı hariç, diğer binalarda katedral rahipleri kalıyordu; daha fazla bina inşa edecek alan da yoktu. Ama Bay Perkins, okulu şimdiki halinden iki kat büyüklüğe ulaştıracak detaylı bir plan akıl etti. Londra’daki çocukları çekmek istiyordu. Kentish’ten çocuklarla iletişim kurmalarının iyi olacağını ve bunun, öğrencilerinin taşralı zekâsını keskinleştireceğini düşünüyordu.</p>

  <p>Bay Perkins ona önerisini açıklayınca, “Geleneklerimize tamamen ters,” dedi Sighs. “Londralı çocukların yol açacağı kirlenmeden uzak durmayı tercih ederiz.”</p>

  <p>“Ah, ne saçma!” dedi Bay Perkins.</p>

  <p>Daha önce kimse bu sınıf öğretmenine saçma konuştuğunu söylememişti; Bay Perkins tez canlı üslubuyla ona böyle saldırınca, Sighs tuhafiyeye üstü kapalı bir dokundurma yapabileceği iğneleyici bir cevap vermek için kafa yordu.</p>

  <p>“Okul alanındaki şu bina - evlenmiş olsaydınız Papazlar Meclisi’nin ona birkaç kat eklemesini sağlayabilirdim, böylece yatakhane ve etüt alanları yapabilirdik, karınız da size destek olurdu.”</p>

  <p>Yaşlı papazın nefesi kesildi. Neden evlenecekti ki? Elli yedi yaşındaydı, elli yedi yaşındaki bir adam evlenemezdi. Ömrünü geçireceği bir eve bakmaya başlayamazdı. Evlenmek istemiyordu. Bununla taşrada yaşamak arasında bir tercih yapması gerekse, çok daha erken emekli olurdu. Artık tek istediği huzur ve sükûnetti.</p>

  <p>“Evlenmeyi düşünmüyorum,” dedi.</p>

  <p>Bay Perkins ona siyah, parlak gözleriyle baktı; bu gözlerde bir parıltı çaktıysa da Sighs bunu asla görmedi.</p>

  <p>“Ne yazık! Bana iyilik olsun diye de mi evlenmezsiniz? Evinizin yeniden inşa edilmesini konuşurken, Başpapaz ve Papazlar Meclisi karşısında bunun bana büyük faydası olurdu.”</p>

  <p>Ama Bay Perkins’in getirdiği, en nahoş karşılanan yenilik, ara sıra başka bir öğretmenin sınıfının dersine girme sistemiydi. Bunu iyilik olarak istiyordu, ama nihayetinde itiraz edilemeyecek bir iyilikti ve Tar’ın, o yoksa da Bay Turner’ın dediği gibi, bütün taraflar için aşağılayıcı bir durumdu. Önceden hiçbir ihtarda bulunmaz, sabah duasının ardından öğretmenlerden birine şöyle derdi:</p>

  <p>“Bugün saat on birde altıncı sınıfı almanızın sakıncası var mı acaba? Yer değiştirebiliriz, değil mi?”</p>

  <p>Bunun başka okullarda olağan bir durum olup olmadığını bilmiyorlardı ama Tercanbury için kesinlikle öyle değildi. Sonuçları da tuhaf oldu. İlk kurban olan Bay Turner, o gün sınıfına Latince dersine müdürün gireceği haberini verdi ve tam birer aptal gibi görünmemek için ona bir iki soru sormak isteyebilecekleri bahanesiyle bir saatlik tarih dersinin son çeyreğini, o gün için işlenmesi planlanan Titus Livius pasajını onlara yorumlamakla geçirdi; ama sınıfıyla tekrar bir araya gelip de Bay Perkins’in notları kaydettiği kâğıda baktığında onu bir sürpriz bekliyordu; çünkü sınıfın birincilerinden olan iki çocuk çok başarısız olmuştu, buna karşılık daha önce kendilerini hiç göstermeyen diğerleri tam not almıştı. En akıllı öğrencisi Eldridge’e bunun ne demek olduğunu sorunca, çocuk asık suratla cevapladı:</p>

  <p>“Bay Perkins bize yorumlayacak hiçbir şey vermedi. Bana General Gordon’la ilgili ne bildiğimi sordu.”</p>

  <p>Bay Turner çocuğa hayretle baktı. Belli ki çocuklar kullanıldıklarının farkında değillerdi; onların bu sessiz memnuniyetsizliklerine katılmaktan kendini alamadı. General Gordon’ın Titus Livius’la ne alakası olduğunu kendisi de anlayamamıştı. Daha sonra bir sorgu sual riskine girdi.</p>

  <p>“Eldridge ona General Gordon’la ilgili ne bildiğini sorduğunuz için çok ama çok üzgündü,” dedi müdüre, hafifçe kıkırdamaya çalışarak.</p>

  <p>Bay Perkins kahkaha attı.</p>

  <p>“Caius Gracchus’un zirai kanunlarını bildiklerini görünce, İrlanda’daki zirai sorunlardan haberleri var mı diye merak ettim. Ama İrlanda hakkında tek bildikleri, Dublin’in Liffey Nehri’nin üzerinde yer aldığı. Bu yüzden, acaba General Gordon’ı hiç duymuşlar mıdır diye merak ettim.”</p>

  <p>Ardından, yeni müdürün genel bilgilere delice düşkün olduğu korkunç gerçeği ortaya çıktı. Çocukların sırf geçmek için ineklediği sınavların ne kadar faydalı olduğu konusunda şüpheleri vardı. Onun istediği sağduyuydu.</p>

  <p>Sighs’ın endişeleri her geçen ay arttı; Bay Perkins’in ondan düğünü için bir gün belirlemesini istemesini aklından çıkaramıyordu; üstelik müdürün klasik edebiyata karşı takındığı tavırdan da nefret ediyordu. İyi bir bilim adamı olduğuna şüphe yoktu, geleneklere son derece uygun bir konu üstünde çalışıyordu: Latin edebiyatında sözü geçen ağaçlar üstüne bir tez yazıyordu; ama bu konudan, bilardo oynamak gibi eğlencesine yaptığı, ciddi bir yanı bulunmayan önemsiz bir uğraşmış gibi laubalice bahsediyordu. Üçüncü sınıfların öğretmeni Squirts de her geçen gün daha huysuz oluyordu.</p>

  <p>Philip bu okula onun sınıfında başlamıştı. Papaz B.B. Gordon mizacı gereği müdürlüğe uygun bir adam değildi: Sabırsız ve asabiydi. Kimse ondan hesap sormadığı, sadece küçük çocuklarla muhatap olduğu için uzun zaman önce irade gücünü kaybetmişti. İşine büyük bir öfkeyle başlar ve tutkuyla bitirirdi. Orta boylu, şişman bir adamdı; saman sarısı, çok kısa kesilmiş saçları artık ağarmaya başlamıştı ve küçük, ince bir bıyığı vardı. Sıradan çizgileri ve küçük mavi gözleriyle geniş suratının doğal rengi kırmızıydı, ama sık gerçekleşen öfke nöbetlerinde bu renk koyulaşıp mora dönerdi. Tırnakları dibine kadar yenmişti; korkudan titreyen bir çocuk bir ara, onu yiyip bitiren öfkeden tir tir titreyerek masasına oturup parmaklarını kemirmeye başlayacağı yorumunda bulunmuştu. Onun uyguladığı şiddete dair -belki de abartılı biçimde anlatılan- hikâyeler vardı ve iki yıl önce, bir babanın dava açacağının duyulması okulda bir heyecan dalgası yaratmıştı: Walters adında bir çocuğun kulağına bir kitapla o kadar şiddetli vurmuştu ki duyma kaybına yol açmıştı ve o çocuk okuldan alınmıştı. Çocuğun babası Tercanbury’de oturuyordu ve bu olay şehirde öyle infial yaratmıştı ki yerel gazeteye yansımıştı; ama Bay Walters hepi topu bir bira imalatçısıydı, bu yüzden olaya dair duygudaşlık bölünmüştü. Çocukların geri kalanı, öğretmenden nefret etseler de en iyi kendilerinin bildiği nedenlerden dolayı, bu vakada onun tarafında yer almış ve okulla ilgili bir meselenin okulun dışına taşmasından dolayı duydukları öfkeyi göstermek için Walters’ın hâlâ okulda olan küçük kardeşine hayatı ellerinden geldiğince zindan etmişlerdi. Bununla birlikte, Bay Gordon kasaba hayatından yakasını kıl payı kurtardı ve o zamandan beri hiçbir çocuğa vurmadı. Öğretmenlerin, çocukların avucuna sopayla vurma hakkı ellerinden alındı ve Squirts bundan böyle, sopasıyla masasını döverek öfkesinin büyüklüğünü hiç gösteremedi. Artık bir çocuğu omuzlarından tutup sarsmaktan fazlasını yapamıyordu. Yaramaz ya da inatçı bir çocuğu hâlâ herhangi bir şey için ayağa dikip on dakikadan yarım saate kadar tek kolunu uzattırıyordu ve sözleri hâlâ eskisi kadar şiddet içeriyordu.</p>

  <p>Philip gibi utangaç bir çocuğa bir şeyler öğretmek için bundan daha uygunsuz bir öğretmen olamazdı. Okula geldiğinde yaşadığı dehşet, Bay Watson’ın sınıfına ilk girdiğinde hissettiğinden daha az olmuştu. Hazırlık okulunda onunla olan pek çok çocuk tanıyordu. Kendini daha büyümüş hissediyordu; içgüdüsel olarak, daha büyük bir kalabalıkta sakatlığının daha az dikkat çekeceğini fark etti. Ama Bay Gordon ilk günden yüreğine korku saldı; kendisinden korkan çocukları hemen fark edebilen öğretmen de tam olarak bu sebepten, onlara belli bir antipati besler gibiydi. Philip ders çalışmayı severdi ama artık okulda geçen saatler ona korkunç gelmeye başlamıştı. Yanlış olabilecek ve öğretmenden gelecek bir küfür fırtınasına yol açabilecek bir cevap verme riski almaktansa aval aval sessizce oturuyor, ayağa kalkıp tercüme yapma sırası yaklaşınca midesi bulanmaya başlıyor ve duyduğu endişeden bembeyaz kesiliyordu. Mutlu olduğu anlar, sınıfı Bay Perkins’in devraldığı zamanlardı. Müdürün dopdolu olduğu genel bilgiye duyduğu arzuyu böylece tatmin ediyordu; yaşından büyüklere hitap eden her tür tuhaf kitabı okumuştu ve sınıfta bir soru dolaşırken, Bay Perkins sık sık çocuğu mest eden bir gülümsemeyle Philip’in yanında durup şöyle derdi:</p>

  <p>“Hadi bakalım, Carey, söyle onlara.”</p>

  <p>Bu derslerde aldığı iyi notlar, Bay Gordon’ın gazabını artırdı. Bir gün tercüme sırası Philip’e geldi ve öğretmen oturduğu yerden gözlerini ona dikip başparmağını kemirmeye koyuldu. Öfkeden kudurmuş bir ruh halindeydi. Philip alçak sesle konuşmaya başladı.</p>

  <p>“Ağzında geveleme,” diye bağırdı öğretmen.</p>

  <p>Philip’in boğazına bir şey takılmış gibiydi.</p>

  <p>“Hadi. Hadi. Hadi.”</p>

  <p>Her seferinde kelimeleri daha yüksek sesle bağırarak söylemişti. Bunun etkisi, Philip’in bildiği her şeyin aklından uçup gitmesine neden oldu ve önündeki basılı kâğıda boş boş baktı. Bay Gordon, hızlı hızlı nefes alıp vermeye başladı.</p>

  <p>“Bilmiyorsan neden bilmiyorum demiyorsun? Biliyor musun, bilmiyor musun? Son derste bu tercüme edilirken dinledin mi dinlemedin mi? Niye konuşmuyorsun? Konuş, mankafa, konuş!”</p>

  <p>Öğretmen sandalyesinin kolçaklarını tutup Philip’in üstüne düşmemeye çalışır gibi sıkıca kavradı. Eskiden sık sık çocukları neredeyse boğulana dek boğazlarından tuttuğunu biliyorlardı. Alnındaki damarlar ortaya çıktı, yüzü kıpkırmızı ve korkutucu bir hal aldı. Bu adam delinin tekiydi.</p>

  <p>Philip bir gün önce bu bölümü gayet iyi biliyordu, ama şimdi hiçbir şey hatırlayamıyordu.</p>

  <p>“Bilmiyorum,” dedi nefesi kesilerek.</p>

  <p>“Neden bilmiyorsun? Hadi kelimelere teker teker bakalım. Bilip bilmediğini o zaman hemen anlarız.”</p>

  <p>Philip bembeyaz kesildi; sessizce, birazcık titreyerek, başı kitaba eğilmiş halde öylece dikildi. Öğretmenin nefes alıp vermesi neredeyse hırıltıya dönüşmüştü.</p>

  <p>“Müdür senin akıllı olduğunu söylüyor. Bunu nereden çıkardığını bilmiyorum. Genel bilgiymiş.” Ürkütücü bir kahkaha attı. “Seni neden bu sınıfa koydular hiç bilmiyorum. Mankafa.”</p>

  <p>Bu kelimeye bayılmıştı, sesinin en yüksek perdesinde tekrarlayıp durdu.</p>

  <p>“Mankafa! Mankafa! Yumru ayaklı mankafa!”</p>

  <p>Bunları söyleyince biraz rahatladı. Philip’in birden kıpkırmızı olduğunu gördü. Ona gidip Kara Defter’i getirmesini söyledi. Philip, Caesar’ını bırakıp sessizce dışarı çıktı. Kara Defter, çocukların kabahatleriyle isimlerinin yazıldığı, kasvetli bir ciltti ve bir ismin buraya üç kez yazılması, sopa yemek anlamına gelirdi. Philip müdürün evine gidip çalışma odasının kapısını çaldı. Bay Perkins masasında oturuyordu.</p>

  <p>“Kara Defter’i alabilir miyim lütfen, efendim.”</p>

  <p>Bay Perkins başıyla yerini işaret ederek, “İşte orada,” dedi. “Yapmaman gereken ne yaptın bakalım?”</p>

  <p>“Bilmiyorum, efendim.”</p>

  <p>Bay Perkins ona şöyle bir baktı ama bir şey demeden çalışmasına devam etti. Philip defteri alıp çıktı. Birkaç dakika sonra, ders saati dolunca, onu geri getirdi.</p>

  <p>“Dur da şuna bir bakayım,” dedi müdür. “Görüyorum ki Bay Gordon seni ‘büyük terbiyesizlik’ten dolayı Kara Defter’e yazmış. Neydi bu?”</p>

  <p>“Bilmiyorum, efendim. Bay Gordon benim yumru ayaklı bir mankafa olduğumu söyledi.”</p>

  <p>Bay Perkins tekrar ona baktı. Çocuğun cevabının arkasında bir alay olup olmadığını merak etti, ama Philip hâlâ çok sarsılmış görünüyordu. Yüzü bembeyazdı, korkunun yarattığı sıkıntı gözlerinden okunuyordu. Bay Perkins ayağa kalkıp kitabı masanın üstüne koydu. Bunu yaptıktan sonra bazı fotoğraflar aldı.</p>

  <p>“Bu sabah bir arkadaşımdan birtakım Atina fotoğrafları aldım,” dedi sıradan bir şeyden söz eder gibi. “Bak bunda Akropolis var.”</p>

  <p>Philip’e neler gördüğünü anlatmaya koyuldu. Ören yeri, onun sözleriyle canlanmaya başladı. Dionysos tiyatrosunu gösterip insanların hangi sırada oturduklarını ve ötede mavi Ege Denizi’ni nasıl gördüklerini anlattı. Sonra birden şöyle dedi:</p>

  <p>“Ben onun sınıfındayken, Bay Gordon’ın bana Çingene tezgâhtar dediğini hatırlıyorum.”</p>

  <p>Dikkatini tamamen fotoğraflara vermiş olan Philip bu lafın anlamını çözecek vakti bulamadan, Bay Perkins ona bir Salamis fotoğrafı gösterdi; tırnağının kenarında küçük bir siyahlık olan bir parmağı, Yunan gemileri ile İran gemilerinin birbirlerinden nasıl ayrılabildiklerine işaret ediyordu.</p>
</body>
</html>