<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>56</h2>

  <p>Philip onu kafasından atamıyordu. Kendi aptallığına öfkeyle güldü: Anemik küçük bir garsonun ona söylediğini umursamak çok saçmaydı; ama tuhaf biçimde aşağılanmıştı. Bu aşağılanmayı Dunsford’dan başkası bilmese ve o da kesinlikle unutmuş olsa da, Philip bunu silip atmadan huzura eremeyeceğini hissediyordu. Yapması gerekenin ne olduğunu düşündü. Kafeye her gün gitmeye karar verdi; belli ki kızda aksi bir izlenim uyandırmıştı, ama bunu ortadan kaldırabilecek nüktedanlığa sahip olduğunu düşünüyordu; en hassas insanın bile alınmayacağı şeyler söylemeye gayret edecekti. Bunların hepsini yaptı, ama hiçbir etkisi olmadı. İçeri girip de iyi akşamlar dediğinde, kız aynı kelimelerle cevap veriyordu, ama onun ilk söyleyen olup olmayacağını görmek için bunu demeyi ihmal ettiğinde, kız da hiçbir şey söylemiyordu. Dişi cinsin üyelerine sık sık uygulanabilir olsa da kibar bir çevrede onlar için pek kullanılmayan bir ifadeyi kendi kendine mırıldandı; ama kıpırtısız bir yüzle çay siparişi verdi. Tek kelime etmemeye kararlıydı, kafeden her zamanki iyi akşamlarını söylemeden çıktı. Oraya artık gitmeyeceğine kendi kendine söz verdi, ama ertesi gün çay vaktinde huzursuzlanmaya başladı. Başka şeyler düşünmeye çalıştı ama düşüncelerine söz geçiremiyordu. Sonunda umutsuzca şöyle dedi:</p>

  <p>“Nihayetinde eğer istiyorsam gitmemem için hiçbir neden yok.”</p>

  <p>Kendi kendiyle ettiği mücadele hayli zaman almıştı, kafeye girdiğinde saat yediye geliyordu.</p>

  <p>Oturunca, “Gelmeyeceğini düşünüyordum,” dedi kız ona.</p>

  <p>Kalbi göğsünün içinde hop etti ve kızardığını hissetti. “Alıkonmuştum. Daha önce gelemedim.”</p>

  <p>“İnsanları kesip durmak yüzünden herhalde?”</p>

  <p>“O kadar da kötü değil.”</p>

  <p>“Sen taalebesin, di mi?”</p>

  <p>“Evet.”</p>

  <p>Bu, merakını gidermeye yetmiş göründü. Yürüyüp uzaklaştı ve saat geç olduğu için onun masalarında kimse oturmadığından, okuduğu ucuz romana daldı. Bu, üç kuruşluk baskılardan önceki bir dönemdi. Cahiller okusun diye yoksul vasıfsızların yazdığı düzenli bir ucuz roman tedariki söz konusuydu. Philip çok mutluydu; kız onunla kendi arzusuyla konuşmuştu; kendi sırasının geleceği zamanın yaklaştığını gördü, kıza tam olarak hakkında ne düşündüğünü söyleyecekti. Nefretinin büyüklüğünü göstermek, büyük bir rahatlama sağlayacaktı. Kıza baktı. Profili gerçekten çok güzeldi; o sınıftan İngiliz kızların hatlarının insanın nefesini kesen ama mermer kadar soğuk bir güzelliğe sahip olması inanılmazdı; narin cildinin solgun yeşil rengi bir sıhhatsizlik izlenimi uyandırıyordu. Bütün garsonlar aynı biçimde giyiniyordu, beyaz önlüğü olan düz siyah bir elbise, manşetler ve küçük bir kep. Kitabına eğilmiş otururken, Philip cebindeki yarım sayfa kâğıda onun bir eskizini çizdi (okurken kelimeleri tekrarlayan dudakları kıpırdıyordu) ve giderken onu masada bıraktı. Bu parlak bir fikirdi, çünkü ertesi gün kafeye girdiğinde kız ona gülümsedi.</p>

  <p>“Resim yapabildiğini bilmiyordum,” dedi.</p>

  <p>“İki yıl Paris’te resim eğitimi aldım.”</p>

  <p>“Dün gece masada bıraktığın resmi müdire ’anıma gösterdim, <i>bayıldı.</i> Beni mi çizmiştin?”</p>

  <p>“Evet,” dedi Philip.</p>

  <p>Kız onun çayını getirmeye gidince, diğer kızlardan biri onun yanına geldi.</p>

  <p>“Bayan Rogers’ın resmini yapmışsınız. Tıpkısı olmuş,” dedi.</p>

  <p>Böylece onun ismini ilk kez duydu ve hesabını isterken kızı ismiyle çağırdı.</p>

  <p>“Bakıyorum da ismimi biliyosun,” dedi kız gelince.</p>

  <p>“Arkadaşın şu resimle ilgili bir şey söylemeye gelmişti, adın o zaman geçti.”</p>

  <p>“Onu da çizmeni istiyor. Yapma. Bir başlarsan devamı gelir, hepsi kendilerini çizmeni ister.” Ardından hiç duraksamadan, acayip bir tutarsızlıkla şöyle dedi: “Eskiden seninle birlikte gelen genç adam nerede? Bir yerlere mi gitti?”</p>

  <p>“Hayret, onu hatırlıyorsun,” dedi Philip.</p>

  <p>“Hoş görünüşlü bir gençti.”</p>

  <p>Philip içinde tuhaf bir şeyler hissetti. Bunun ne olduğunu bilmiyordu. Dunsford’un güzel kıvırcık saçları, açık renk teni ve güzel bir gülümsemesi vardı. Philip hasetle onun bu avantajlarını düşündü.</p>

  <p>“Ah, âşık oldu,” dedi küçük bir kahkaha atıp.</p>

  <p>Philip topallayarak eve yürürken, sohbetin her bir kelimesini kendine tekrar etti. Artık kız ona çok dostça davranıyordu. Fırsat çıktığında, onun daha detaylı bir eskizini yapmayı teklif edecekti ve kızın bundan hoşlanacağına emindi; yüzü ilginçti, profili güzeldi, kansızlığının tenine verdiği yeşilimsi renkte de tuhaf biçimde büyüleyici bir şey vardı. Onun nasıl bir şey olduğunu düşünmeye çalıştı; başta aklına bezelye çorbası geldi; ama öfkeyle bu fikri kafasından atıp açılmadan önce parçalarına ayırdığınız sarı bir gül goncasının yaprakları geldi aklına. Artık kızdan nefret etmiyordu.</p>

  <p>“Fena biri değil,” diye mırıldandı.</p>

  <p>Onun söylediklerine alınmakla aptallık etmişti; kendi hatası olduğuna şüphe yoktu; kız huysuzluk etmek istememişti: İlk bakışta insanlarda kötü bir izlenim uyandırdığına şimdiye dek alışmış olmalıydı. Çiziminin başarısından koltukları kabardı; bu küçük yeteneğin farkına varan kız ona daha ilgili bakıyordu. Ertesi gün yerinde duramadı. Öğle yemeği için kafeye gitmeyi düşündü, ama o saatte çok kalabalık olacağından ve Mildred’ın onunla konuşamayacağından emindi. Oraya gitmeden önce Dunsford’la çıkıp çay içme fırsatı buldu ve saat tam dört buçukta (saatine defalarca bakmıştı), kafeye girdi.</p>

  <p>Mildred’ın arkası ona dönüktü, Philip’in iki hafta öncesine dek her gün gördüğü ve o zamandan beri hiç görmediği Alman’la oturmuş konuşuyordu. Adamın söylediklerine gülüyordu. Philip gülüşünün alelade olduğunu düşündü, ama bu durum onu ürpertti. Ona seslendi, ama kız hiç umursamadı; tekrar seslendi, ardından sabırsızlandığı için öfkelenerek bastonuyla masaya vurdu. Kız asık suratla yanına geldi.</p>

  <p>“Nasılsın?” diye sordu Philip.</p>

  <p>“Acelen var galiba.”</p>

  <p>Kız, Philip’in çok iyi bildiği küstah bir edayla başını eğip ona baktı.</p>

  <p>“Neyin var senin?” diye sordu Philip.</p>

  <p>“Nazikçe siparişini verirsen, istediğin şeyi getiririm. Bütün gece dikilip konuşamam seninle.”</p>

  <p>“Çay ve kızarmış ekmek lütfen,” diye cevapladı Philip baştan savarcasına.</p>

  <p>Kıza çok öfkelenmişti. Yanında <i>The Star</i> vardı, kız çayını getirdiğinde tüm dikkatini vermiş okuyordu.</p>

  <p>“Hesabımı şimdi getirirsen seni tekrar rahatsız etmeme gerek kalmaz,” dedi buz gibi bir sesle.</p>

  <p>Kız hesabı yazıp masanın üstüne koydu ve Alman’ın yanına döndü. Hemen onunla şevkle konuşmaya başladı. Ulusunun yuvarlak kafasına ve solgun benizli suratına sahip, orta boylu bir adamdı; sert ve büyük bir bıyığı vardı; gri pantolonla frak giymiş, kocaman altın bir saat zinciri takmıştı. Philip, diğer kızların gözlerini ondan masadaki çifte çevirip birbirlerine manidar şekilde baktıklarını sandı. Ona güldüklerinden emindi, tepesi attı. Şimdi Mildred’dan tüm kalbiyle nefret ediyordu. Yapabileceği en iyi şeyin bu kafeye gelmeyi bırakması olduğunu biliyordu, ama bu ilişkide yenilgiye uğramış olma düşüncesine katlanamıyordu ve kıza ondan nefret ettiğini gösterecek bir plan tasarladı. Ertesi gün başka bir masaya oturup, çayını başka bir garsona ısmarladı. Mildred’ın arkadaşı yine oradaydı ve kız onunla konuşuyordu. Mildred Philip’e hiç dikkat etmedi, bu yüzden dışarı çıkarken kızın onun önünden geçeceği bir anı seçti; yürürken kıza, onu daha önce hiç görmemiş gibi baktı. Bunu üç dört gün boyunca tekrarladı. O anda kızın kendisine bir şey söylemek için bu fırsatı kullanacağını umuyordu; artık Philip’in neden kendi masalarından birine oturmadığını sorabileceğini düşündü ve ona hissettiği tüm nefreti yükleyebileceği bir cevap hazırladı. Bu zahmete girmenin saçma olduğunu bilse de kendine mâni olamıyordu. Kız onu yine yenmişti. Alman birdenbire ortadan kayboldu, ama Philip diğer masalara oturmayı sürdürdü. Kız ona hiç dönüp bakmadı. Birden, yaptığının kızın hiç umurunda olmadığını fark etti; mahşere kadar bunu yapmaya devam edebilirdi ama hiçbir etki yaratamazdı.</p>

  <p>“Daha işim bitmedi,” dedi kendi kendine.</p>

  <p>Ertesi gün eski yerine oturdu, kız yanına gelince de bir haftadır onu görmezden gelmemiş gibi iyi akşamlar diledi. Philip sakin bir ifade takınmıştı ama kalbinin deli gibi çarpmasına engel olamıyordu. O sıralar müzikaller halk arasında pek sevilmeye başlamıştı ve Mildred’ın bunlardan birine gitmeye bayılacağına emindi.</p>

  <p>“Şey diyecektim,” dedi birdenbire, “bir akşam benimle yemeğe çıkıp <i>The Belle of New York</i>’a gitmek ister misin acaba? Parterden iki bilet alacağım.”</p>

  <p>Son cümleyi onun aklını çelmek için eklemişti. Kızlar oyun izlemeye gittiklerinde ya orkestra çukurunda ya da eğer bir erkek onları götürdüyse, nadiren ikinci balkondan daha pahalı koltuklarda otururlardı. Mildred’ın solgun yüzünde hiçbir ifade değişikliği olmadı.</p>

  <p>“Fark etmez,” dedi.</p>

  <p>“Ne zaman gelebilirsin?”</p>

  <p>“Perşembeleri erken çıkıyorum.”</p>

  <p>Randevuyu planladılar. Mildred, Herne Hill’de bir teyzesiyle oturuyordu. Oyun sekizde başlıyordu, o yüzden akşam yemeğini yedide yemeliydiler. Kız onunla Victoria İstasyonu’nun ikinci mevki bekleme salonunda buluşmayı önerdi. Hiçbir memnuniyet belirtisi yoktu, daveti bir iyilik yapıyormuş gibi kabul etmişti. Philip buna biraz sinir oldu.</p>
</body>
</html>