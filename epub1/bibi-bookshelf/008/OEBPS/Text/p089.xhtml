<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>89</h2>

  <p>Philip’le Athelny arasındaki sohbet, merdivenlerden gelen bir tıkırtıyla kesildi. Athelny, pazar okulundan dönen çocuklara kapıyı açtı ve onlar da kahkahalarla, bağırış çağırışlarla içeri girdiler. Neşeyle onlara ne öğrendiklerini sordu. Sally, annesinin çayı hazırlayana dek babasının çocukları oyalamasına dair verdiği talimatı iletmek için bir an göründü; Athelny de onlara Hans Andersen’in masallarından birini anlatmaya koyuldu. Bunlar mahcup çocuklar değildi ve hemen Philip’in ürkütücü biri olmadığı sonucuna varmışlardı. Jane gelip onun yanında durmuştu ve şu anda dizinin üstüne kurulmuştu. Philip, yalnız hayatında ilk kez bir aile çevresinde bulunuyordu: Bakışları, kendilerini peri masalına kaptırmış sarışın çocukların üstünde gezerken gülümsedi. Yeni arkadaşının ilk bakışta eksantrik gelen yaşamı, şimdi mükemmel bir doğallığın güzelliğine sahip görünüyordu. Sally tekrar içeri girdi.</p>

  <p>“Hadi bakalım çocuklar, çay hazır,” dedi.</p>

  <p>Jane kayarak Philip’in dizinden indi ve hepsi mutfağa gitti. Sally uzun İspanyol masanın üstüne örtüyü sermeye başladı.</p>

  <p>“Annem, gelip sizinle çay içsin mi, diye soruyor,” diye yöneltti sorusunu. “Çocukların çayını ben verebilirim.”</p>

  <p>“Annene, gelip bizimle arkadaşlık etme nezaketini gösterirse gurur ve onur duyacağımızı söyle,” dedi Athelny.</p>

  <p>Hatipler gibi süslü konuşmadan hiçbir şey söyleyemezmiş gibi geldi Philip’e.</p>

  <p>“O zaman onun için de servis açayım,” dedi Sally.</p>

  <p>Bir dakika sonra iki katlı somun ekmeği, bir kalıp tereyağı ve bir kavanoz çilek reçeliyle döndü. Bunları masaya koyarken, babası onunla şakalaştı. Philip’e onun çok gururlu olduğunu ve pazar okulunun kapısının önünde ikişer ikişer kuyruğa girip ona eve kadar eşlik etme onurunu kazanmayı çok isteyen adaylarla hiç ilgilenmediğini söyledi.</p>

  <p>“Gerçekten çok konuşuyorsun baba,” dedi Sally sakin, iyi huylu gülümsemesiyle.</p>

  <p>“Ona bakınca, nasılsınız demediği için bir terzi asistanının orduya yazıldığı ve bir elektrik mühendisinin, dikkatini çekerim bir elektrik mühendisinin, kilisede ilahi kitabını paylaşmayı reddettiği için içkiye başladığı aklına gelmez. Bir de saçını toplasa neler olacağını düşünmek tüylerimi diken diken ediyor.”</p>

  <p>“Annem çayı gelirken getirecek,” dedi Sally.</p>

  <p>“Sally bana hiç aldırış etmiyor,” dedi Athelny sevecen, gururlu gözleriyle ona bakıp gülerek. “İster savaş, ister devrim, isterse afet olsun o aldırmadan hep kendi işine bakar. Dürüst bir adam için mükemmel bir eş olacak!”</p>

  <p>Bayan Athelny çayı getirdi. Oturup ekmekle yağı kesmeye koyuldu. Onun kocasına bir çocukmuş gibi davrandığını görmek Philip’i eğlendirdi. Onun için reçel sürdü, ekmekle yağı onun yiyebileceği uygun dilimler halinde kesti. Şapkasını çıkarmıştı; ona biraz dar görünen pazar elbisesi içinde Philip’e, küçükken amcasıyla birlikte ara sıra ziyaret ettikleri çiftçi karılarından biri gibi göründü. Ardından, kadının sesinin ona neden aşina geldiğini anladı. Tıpkı Blackstable halkı gibi konuşuyordu.</p>

  <p>“Nerelisiniz?” diye sordu ona.</p>

  <p>“Kentish’liyim. Ferne’den geldim.”</p>

  <p>“Ben de öyle düşünmüştüm. Amcam Blackstable Papazı’dır.”</p>

  <p>“Ah ne tuhaf,” dedi kadın. “Az önce kilisede sizin Bay Carey’yle bir bağlantınızın olup olmadığını merak etmiştim. Onu çok defalar gördüm. Bir kuzenim, Blackstable Kilisesinin ötesindeki Roxley Çiftliğinden Bay Barker’la evlendi ve genç bir kızken gidip orada kalırdım sık sık. Çok ilginç değil mi?”</p>

  <p>Kadın ona şimdi yeni bir ilgiyle bakıyordu, solgun gözlerine bir parlaklık gelmişti. Philip’e Ferne’i bilip bilmediğini sordu. Blackstable’dan yaklaşık on beş kilometre uzakta, güzel bir köydü ve papazı zaman zaman, hasat şükran duası için Blackstable’a giderdi. Civardaki bazı çiftçilerin isimlerini andı. Gençliğini geçirdiği bölgeden tekrar konuşabilmekten mutlu olmuştu ve geldiği sınıfa özgü bir azimle hatıralarında yer etmiş olan manzaraları ve insanları hatırlamak onun için bir zevkti. Bu Philip’e de tuhaf bir duygu yaşattı. Londra’nın ortasındaki bu panel kaplı odada, o taşranın nefesinin bir esintisi hissedildi sanki. Görkemli karaağaçlarıyla bereketli Kentish tarlaları gözünün önünde gibiydi; burun delikleri de havanın kokusuyla açılmıştı; bu hava, onu keskin ve güçlü kılan Kuzey Denizi’nin tuzuyla yüklüydü.</p>

  <p>Philip saat ona kadar Athelny’lerde kaldı. Çocuklar saat sekizde iyi geceler dilemeye geldi ve gayet doğal bir edayla, öpmesi için yanaklarını Philip’e uzattı. Kalbi onlar için çarptı. Sally sadece elini uzattı.</p>

  <p>“Sally iki kez görmeden centilmenleri asla öpmez,” dedi babası.</p>

  <p>“Beni tekrar davet etmelisiniz öyleyse,” dedi Philip.</p>

  <p>“Babamın sözlerini ciddiye almamalısınız,” dedi Sally, gülümseyerek.</p>

  <p>“Çok temkinli bir genç hanımdır,” diye ekledi ebeveyni.</p>

  <p>Bayan Athelny çocukları yatırırken, onlar ekmek, peynir ve biradan oluşan akşam yemeklerini yediler; ardından Philip ona iyi geceler dilemek için mutfağa gittiğinde (kadın orada oturmuş dinleniyor ve <i>The Weekly Dispatch'</i>ı okuyordu) Bayan Athelny tüm içtenliğiyle onu yeniden gelmesi için davet etti.</p>

  <p>“Athelny’nin işi olduğu sürece pazar yemeklerimiz hep iyidir,” dedi, “üstelik gelip onunla konuşarak iyilik yapmış oluyorsunuz.”</p>

  <p>Ertesi cumartesi Philip, Athelny’den kendisini yarın yemeğe beklediklerini söyleyen bir kartpostal aldı; ama durumlarının Bay Athelny’nin onu karşılamayı arzulayacağı kadar iyi olmamasından korkan Philip, karşılık olarak sadece çaya gelebileceğini yazdı. Büyük bir erikli pasta aldı, böylece ağırlanışının herhangi bir maliyeti olmayacaktı. Tüm ailenin onu görmekten memnun olduğunu fark etti ve pastayla çocukları fethetmiş oldu. Hepsinin mutfakta birlikte çay içmesi konusunda ısrar etti, böylece yemek gürültülü ve neşeli geçti.</p>

  <p>Kısa süre içinde Philip, Athelny’lere her pazar gitme alışkanlığı kazandı. Çocuklar onu çok sevdi çünkü sade ve doğaldı, kendisinin de onlardan hoşlandığını açık seçik gösteriyordu. Onun kapıyı çaldığını duyar duymaz içlerinden biri gelenin o olduğundan emin olmak için başını pencereden uzatıyor, ardından hepsi onu içeri almak için gürültülü biçimde merdivenlerden aşağı koşturuyordu. Kendilerini onun kollarına atıyorlardı. Çay sırasında onun yanına oturma ayrıcalığını kapmak için didişiyorlardı. Kısa süre içinde ona Philip Amca demeye başladılar.</p>

  <p>Athelny çok konuşkandı ve Philip yavaş yavaş onun hayatının çeşitli dönemleri hakkında bilgi sahibi oldu. Pek çok iş yapmıştı, Philip onun giriştiği her işi batırmayı becerdiğini anladı. Seylan’da bir çay plantasyonunda bulunmuş, İtalyan şarapları için Amerika’yı dolaşmıştı; Toledo’daki su şirketinde yaptığı sekreterlik, diğer bütün işlerinden daha uzun sürmüştü; gazetecilik yapmış, bir süre bir akşam gazetesi için adliye muhabiri olarak çalışmıştı; Midlands’taki bir gazete için yazı işleri müdür yardımcılığı, Riviera’daki bir başkası için de yazı işleri müdürlüğü yapmıştı. Yaptığı bütün işlerden çok eğlenceli hikâyeler toplamıştı ve bunları kendi eğlendirme gücüyle, büyük bir zevkle anlatıyordu. Çok okumuştu, en çok sıra dışı kitaplardan zevk alıyordu; onu dinleyenleri hayrete düşüren çocuksu bir eğlenceyle çapraşık bilgi depolarını önlerine döküyordu. Üç dört yıl önce, berbat bir yoksulluk büyük bir manifatura firmasının basın temsilciliği işine girmesine yol açmıştı; her ne kadar bu iş, kendisinin çok üstün gördüğü yeteneklerinin altında kalsa da, karısının sertliği ve ailesinin ihtiyaçları onu bu işte kalmaya mecbur ediyordu.</p>
</body>
</html>