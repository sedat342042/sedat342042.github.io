<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>122</h2>

  <p>Cumartesi günü Sally’yle National Gallery’de buluşmayı kararlaştırdı. Kız mağazadan çıkar çıkmaz oraya gelecekti ve Philip’le öğle yemeği yemeyi kabul etmişti. Onu en son gördüğünden beri iki gün geçmiş, Philip bu zamanı çok sevinçli geçirmişti. Bu his dolayısıyla o kadar mutluydu ki onu görme girişiminde bulunmamıştı. Sally’ye tam olarak ne söyleyeceğini ve bunu nasıl söyleyeceğini kendine tekrarlayıp durmuştu. Artık sabırsızlığı katlanılmaz ölçüdeydi. Doktor South’a mektup yazmıştı ve o sabah ondan gelen bir telgraf da cebindeydi: Çuvala girmişsin seni huysuz aptal. Ne zaman geleceksin? Philip, Parliament Caddesi’nde yürüdü. Güzel bir gündü, ışığın sokaklarda dans etmesine yol açan parlak bir kış güneşi vardı. Kalabalıktı. Ötede belli belirsiz bir sis seçiliyor, bu da binaların muhteşem hatlarını zarifçe yumuşatıyordu. Trafalgar Meydanı’nı geçti. Birden kalbi gövdesinde tuhaf biçimde hop etti; önünde gördüğü bir kadını Mildred sandı. Fiziği aynıydı, ona özgü biçimde ayaklarını hafifçe sürüyerek yürüyordu. Kalbi güm güm atarak, hiç düşünmeden onun yanına gelene dek adımlarını hızlandırdı, o zaman, kadın dönünce, bunun tanımadığı biri olduğunu gördü. Bu çizgileri daha belirgin, sarı tenli yaşlı bir kadının yüzüydü. Adımları hız kesti. Çok büyük bir rahatlama hissetti, ama tek hissettiği rahatlama değildi; aynı zamanda hayal kırıklığıydı; kendisinden dehşete düşmüştü. Bu tutkudan hiç kurtulamayacak mıydı? Her şeye rağmen, o aşağılık kadına karşı kalbinin derinliklerinde hep titreşen tuhaf, umutsuz bir hasret hissediyordu. Bu aşk ona o kadar acı çektirmişti ki ondan asla ama asla tam olarak kurtulamayacağını biliyordu. Tutkusunu ancak ölüm nihayet dindirebilirdi.</p>

  <p>Ama bu sancıyı kalbinden söküp attı. Sevecen mavi gözlü Sally’yi düşündü; ve dudakları kendiliğinden bir gülümsemeyle kıvrıldı. National Gallery’nin basamaklarından çıkıp ilk salonda oturdu, böylece içeri girdiği an onu görebilirdi. Resimler arasında olmak onu hep rahatlatırdı. Özellikle belli bir tanesine bakmaktan ziyade onların renklerinin ihtişamının, çizgilerinin güzelliğinin ruhuna işlemesine izin verdi. Hayal gücü Sally’yle meşguldü. Onu bir mağazadaki orkideler ve açelyalar arasındaki bir peygamberçiçeği gibi olağandışı bir figür gibi durduğu bu Londra’dan alıp götürmek hoş olacaktı; Kentish şerbetçiotu tarlasında onun şehre ait olmadığını öğrenmişti; Dorset’in yumuşak göğü altında daha nadir bir güzellikle serpileceğinden emindi. Sally içeri girince onu karşılamak için kalktı. Bileğinde beyaz manşetler, boynunda ince keten bir yaka olan siyah bir elbise giymişti. Tokalaştılar.</p>

  <p>“Geleli çok oldu mu?”</p>

  <p>“Hayır. On dakika. Aç mısın?”</p>

  <p>“Çok değil.”</p>

  <p>“Burada biraz oturalım mı?”</p>

  <p>“Öyle istiyorsan.”</p>

  <p>Sessizce, yan yana, konuşmadan oturdular. Onun yakınında olması Philip’in hoşuna gidiyordu. Mutluluk saçan sıhhati onu ısıtıyordu. Hayatın ışıltısı bir hale gibi onu sarmıştı sanki.</p>

  <p>“Eee, ne var ne yok?” dedi sonunda Philip, hafifçe gülümseyip.</p>

  <p>“Ah, her şey yolunda. Yanlış alarmmış.”</p>

  <p>“Öyle mi?”</p>

  <p>“Sevinmedin mi?”</p>

  <p>Olağanüstü bir his içini kapladı. Sally’nin şüphesinin sağlam temellere dayandığından emin olmuştu; bir hata olabileceği ihtimali bir an olsun aklına gelmemişti. Tüm planları birdenbire altüst oldu, tüm detaylarıyla hayalinde canlandırdığı varlık hiçbir zaman gerçekleşmeyebilecek bir hayalden başka bir şey değildi. Bir kez daha özgür kalmıştı. Özgür! Projelerinin hiçbirinden vazgeçmesine gerek yoktu, hayatla ne isterse yapmak hâlâ kendi elindeydi. Hiçbir neşe hissetmedi, sadece canı sıkıldı. Kalbi burkuldu. Gelecek önünde kasvetli bir boşluk halinde uzanıyordu. Tehlike ve yoksunluk içinde, yıllar boyunca denizlerde seyahat etmiş de sonunda güzel bir limana varmış gibiydi, ama tam girecekken ters bir rüzgâr ortaya çıkıp onu yeniden açık denize sürüklemişti; zihni karanın bu yumuşak çayırlarını ve güzel ormanlarını uzun uzun düşündüğü için de okyanusun uçsuz bucaksız çölleri içini ıstırapla doldurmuştu. Yeniden yalnızlıkla ve fırtınalarla karşı karşıya gelemezdi. Sally parlak gözleriyle ona baktı.</p>

  <p>“Sevinmedin mi?” diye sordu yeniden. “Çok sevinirsin sanmıştım.”</p>

  <p>Philip’in yorgun ve yabani bakışları onunkilerle buluştu.</p>

  <p>“Emin değilim,” diye mırıldandı.</p>

  <p>“Çok tuhafsın. Çoğu erkek sevinirdi.”</p>

  <p>Kendini kandırdığının farkına vardı; onu evlenme düşüncesine yönelten fedakârlık değil, bir eşe, bir eve ve sevgiye duyduğu arzuydu; şimdi de bunların hepsinin parmaklarının arasından kayıp gittiğini görünce içini keder kaplamıştı. Bunların hepsini dünyadaki her şeyden daha fazla istiyordu. İspanya’dan ve şehirlerinden, Córdoba’dan, Toledo’dan, León’dan ona neydi; Burma’daki pagodaların ve Güney Denizi Adaları’nın lagünlerinin onun için ne anlamı vardı? Amerika, şimdi ve burasıydı. Ona göre bütün hayatı, başka insanların kelimeleriyle ya da yazdıklarıyla ona yavaş yavaş zerk ettiği ideallerdi, asla kendi yüreğinin arzuları değildi. İzlediği yol hep tüm ruhuyla ne istediğiyle değil de, ne yapması gerektiğiyle değiştirilmişti. Tüm bunları şimdi bir sabırsızlık hareketiyle kenara atıyordu. Hep gelecekte yaşamış ve şimdi hep parmaklarının arasından kayıp gitmişti. Ya idealleri? Hep girift ve güzel, pek çok tasarımdan farklı ve dünyanın anlamsız gerçeklerinden azade bir tasarım yapma arzusunu düşündü: En basit tasarımı görememişti, yani bir insanın doğduğu, çalıştığı, evlendiği, çocuk sahibi olduğu ve öldüğünü, bu da aynı şekilde en mükemmel plan değil miydi? Mutluluğa teslim olmak, yenilgiyi kabul etmek anlamına gelebilirdi, ama bu pek çok zaferden daha iyi bir mağlubiyetti.</p>

  <p>Hızlıca Sally’ye baktı, onun ne düşündüğünü merak etti, ardından bakışlarını yine öteye çevirdi.</p>

  <p>“Sana evlenme teklif edecektim,” dedi.</p>

  <p>“Edebileceğini düşündüm, ama yolunda bir engel olmak hoşuma gitmezdi.”</p>

  <p>“Böyle düşünmemeliydin.”</p>

  <p>“Seyahatlerin ne olacak, İspanya vesaire?”</p>

  <p>“Seyahat etmek istediğimi nereden anladın?”</p>

  <p>“Bir şeyler anlamam normal. Seni ve babamı makineli tüfek gibi bundan konuşurken duydum.”</p>

  <p>“Onların hiçbiri umurumda değil.” Philip bir an duraksadı, ardından hafif, çatlak bir fısıltıyla konuştu. “Senden ayrılmak istemiyorum! Senden ayrılamam.”</p>

  <p>Sally cevap vermedi. Philip onun ne düşündüğünü anlayamıyordu.</p>

  <p>“Benimle evlenir misin, Sally?”</p>

  <p>Kız kımıldamadı ve yüzünde hiçbir duygu emaresi belirmedi, ama cevap verirken Philip’e bakmadı:</p>

  <p>“Öyle istiyorsan.”</p>

  <p>“Sen istemiyor musun?”</p>

  <p>“Ah, elbette kendi evim olsun isterim, hem yuva kurma vaktim de geldi.”</p>

  <p>Philip belli belirsiz gülümsedi. Artık onu çok iyi tanıyordu ve bu tavrına hiç şaşırmadı.</p>

  <p>“Ama <i>benimle</i> evlenmek istemiyorsun?” “Evlenebileceğim başka kimse yok.”</p>

  <p>“O zaman oldu bu iş.”</p>

  <p>“Annemle babam şaşıracaklar, değil mi?”</p>

  <p>“Çok mutluyum.”</p>

  <p>“Yemek yemek istiyorum,” dedi Sally.</p>

  <p>“Sevgilim!”</p>

  <p>Philip gülümsedi, onun elini tutup sıktı. Kalkıp yürüyerek galeriden çıktılar. Merdiven korkuluğunda bir an durup Trafalgar Meydanı’na baktılar. Taksiler ve otobüsler gidip geliyor, insan kalabalığı akıyordu, her tarafta bir hengâme yaşanıyor ve güneş parlıyordu.</p>
</body>
</html>