<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>46</h2>

  <p>Paris’te yaşamak Philip’e kendisini inandırdıkları kadar ucuz gelmedi ve şubat ayma gelindiğinde, başta sahip olduğu paranın çoğunu harcamış haldeydi. Vasisine başvuramayacak kadar gururluydu ve Louisa Yenge’nin de koşulların zorlaştığını öğrenmesini istemiyordu, çünkü onun kendi cebinden bir şeyler göndermeye çalışacağından emindi ve ne kadar az parası olduğunu da biliyordu. Üç ay sonra reşit olacaktı ve küçük servetinin yönetimini ele geçirecekti. Aradaki bu boşluğu, babasından miras kalan birkaç incik boncuğu satarak kapattı.</p>

  <p>Bu sıralarda Lawson, Raspail Bulvarı’na çıkan sokaklardan birindeki boş bir küçük stüdyoyu tutmalarını önerdi. Çok ucuzdu. Bir odası vardı, burayı yatak odası olarak kullanabilirlerdi; Philip her sabah okula gittiğinden, Lawson stüdyoyu o zaman rahatsız edilmeden kullanabilirdi; okuldan okula gezen Lawson, yalnız başına daha iyi çalıştığı sonucuna varmıştı ve haftada üç veya dört gün bir model tutmayı önerdi. Philip başta masraf yüzünden biraz tereddüt etti ama bunun hesabını yaptılar; görünüşe göre (kendilerine ait bir atölyeleri olması için o kadar sabırsızlanıyorlardı ki hesaplamayı pragmatik olarak yaptılar) bir otelde yaşamaktan daha masraflı olmayacaktı. Kira ve <i>concierge</i>'in yapacağı temizlik birazcık daha fazla tutsa da kendilerinin hazırlayabileceği <i>petit déjeuner</i>’den<a class="dipnot2" href="../Text/dipnotlar.xhtml#a69" id="k69"><sup>[69]</sup></a>&nbsp;tasarruf edeceklerdi. Bir iki yıl önce olsa Philip birisiyle oda paylaşmayı reddederdi, çünkü sakat ayağı konusunda çok hassastı, ama bu duruma marazi bakış şekli gittikçe keskinliğini yitirmeye başlamıştı: Paris’te öyle büyük bir sorun gibi görünmüyordu ve kendisi asla unutamayacak olsa da başkalarının ayağına sürekli baktığı duygusuna bir son vermişti.</p>

  <p>Taşındılar, bir çift yatak, bir lavabo standı, birkaç sandalye aldılar ve mülkiyet heyecanını ilk kez hissettiler. O kadar heyecanlıydılar ki ev diyebildikieri bu yerde ilk gece yattıklarında sabah üçe kadar uyumadan konuştular; ertesi gün de pijamalarıyla yanan ateş bulmak ve kahve yapmak o kadar hoşlarına gitti ki Philip’in Amitrano’ya varması saat on biri buldu. Harika bir ruh hali içindeydi. Fanny Price’ı başıyla selamladı.</p>

  <p>“Ne var ne yok?” diye sordu neşeyle.</p>

  <p>“Neyin var senin?” diye sordu o da karşılık olarak.</p>

  <p>Philip gülmekten kendini alamadı.</p>

  <p>“Boğazıma sarılma hemen. Sadece nazik olmak istemiştim.”</p>

  <p>“Senin nezaketini istemiyorum.”</p>

  <p>“Benimle de tartışma zahmetine girebileceğini mi düşündün?” diye sordu Philip kibarca. “Küs olmadığın pek az insan var şurada.”</p>

  <p>“Bu beni ilgilendirir, öyle değil mi?”</p>

  <p>“Öyle.”</p>

  <p>Philip, Fanny Price’ın neden bu kadar ters davrandığını biraz merak ederek çalışmaya başladı. Ondan hiçbir şekilde hoşlanmadığı sonucuna vardı. Kimse hoşlanmıyordu. İnsanlar sadece dilinin şerrinden korktukları için ona nazik davranıyordu; çünkü hem yüzlerine karşı hem de arkalarından iğrenç şeyler söylüyordu. Ama Philip o kadar mutluydu ki Bayan Price’ın bile ona karşı kin beslemesini istemiyordu. Daha önce onun huysuz mizacını sık sık alt eden becerisini kullandı.</p>

  <p>“Diyecektim ki gelip resmime bakmanı çok isterim. İşleri bayağı karıştırdım.”</p>

  <p>“Çok teşekkür ederim, ama zamanımı harcayacak daha iyi bir şeyle meşgulüm.”</p>

  <p>Philip hayretle ona baktı çünkü gerçekten şevkle yaptığından emin olunabilecek bir şey varsa o da öğüt vermekti. Kız alçak sesle konuşmaya devam etti, öfkeden kudurmuş haldeydi:</p>

  <p>“Artık Lawson gitti, sen de beni çekebileceğini düşünüyorsun. Çok teşekkür ederim. Git de sana yardım edecek başkasını bul. Kimsenin artığını istemiyorum.”</p>

  <p>Lawson’da eğitimci içgüdüsü vardı; ne zaman bir şeyle karşılaşsa onu açığa vurmaya heves ederdi; öğretmekten keyif aldığı için öğrettikleri çok faydalı olurdu. Philip, bununla ilgili hiçbir şey düşünmeden, onun yanına oturma alışkanlığı geliştirmişti; kıskançlığın Fanny Price’ı yiyip bitirdiği ve onun başka birisinden ders almasını gittikçe artan bir öfkeyle izlediği hiç aklına gelmemişti.</p>

  <p>“Burada kimseyi tanımazken beni çekmekten pek memnundun,” dedi acıyla, “arkadaş edinir edinmez de beni eskimiş bir eldiven gibi bir kenara atıverdin,” -bu bayat metaforu hoşnutlukla tekrarladı- “eski bir eldiven gibi. Pekâlâ, umurumda değil, ama bir kez daha aptal durumuna düşmeyeceğim.”</p>

  <p>Söylediklerinde azıcık bir doğruluk payı vardı ve bu da Philip’i aklına gelen ilk şeyi söyleyecek kadar kızdırmıştı.</p>

  <p>“Lanet olsun, tavsiyeni istememin tek sebebi bunun seni memnun ettiğini bilmem.”</p>

  <p>Bayan Price’ın nefesi kesildi ve birden Philip’e ıstıraplı bir bakış fırlattı. Ardından yanaklarından aşağı iki damla gözyaşı süzüldü. Pasaklı ve çok garip görünüyordu. Philip bu yeni davranışın ne manaya geldiği konusunda hiçbir halt bilemeden çalışmasına döndü. Huzursuzdu ve vicdan azabı çekiyordu; ama gidip onun kalbini kırdıysa üzgün olduğunu söylemeyecekti, çünkü kızın bu fırsattan faydalanıp ona haddini bildirmesinden korkuyordu. İki üç hafta Fanny Price onunla konuşmadı, Philip de onun kendisini görmezden gelmesinin rahatsızlığını atlattıktan sonra böyle zor bir ilişkiden kurtulduğu için bir şekilde rahatladığını hissetti. Bayan Price’ın üstünde iddia ettiği sahiplik havası biraz sinirini bozuyordu. Sıra dışı bir kadındı. Atölyeye her sabah sekizde geliyor, model pozunu aldığında çalışmaya hazır oluyordu; durmadan çalışıyor, kimseyle konuşmuyor, üstesinden gelemediği zorluklarla saatlerce uğraşıyor ve saat on ikiyi vurana dek bu halde kalıyordu. Çalışması umutsuzdu. Çoğu gencin geldikten birkaç ay sonra ulaşabildiği vasat başarının yanından bile geçememişti. Her gün, son yağmurlu günün çamurunun etek uçlarında kuruyup kaldığı, aynı eski püskü çirkin kahverengi elbiseyi giyiyordu; onu gördüğü ilk anda Philip’in dikkatini çeken bu elbise hâlâ onarılmamıştı.</p>

  <p>Ama bir gün Bayan Price kıpkırmızı bir yüzle yanına gelerek, daha sonra onunla konuşup konuşamayacağını sordu.</p>

  <p>“Elbette, ne kadar istersen,” diye gülümsedi Philip. “On ikiden sonra kalıp beklerim.”</p>

  <p>O günün çalışması bitince Philip onun yanına gitti.</p>

  <p>“Benimle biraz yürür müsün?” diye sordu Bayan Price, utançla bakışlarını ondan kaçırarak.</p>

  <p>“Tabii ki.”</p>

  <p>İki üç dakika hiç konuşmadan yürüdüler.</p>

  <p>“Bana önceki gün ne dediğini hatırlıyor musun?” diye sordu Bayan Price birdenbire.</p>

  <p>“Ah, lütfen, kavga etmeyelim,” dedi Philip. “Gerçekten değmez.”</p>

  <p>Kısa, elem dolu bir nefes aldı kız.</p>

  <p>“Seninle kavga etmek istemiyorum. Paris’teki tek arkadaşımsın. Benden çok hoşlandığını sanmıştım. Aramızda bir şeyler olduğunu hissetmiştim. Sana karşı yakınlık hissetmiştim - demek istediğimi anlıyorsundur, yumru ayağın işte.”</p>

  <p>Philip kızardı ve içgüdüsel olarak topallamadan yürümeye çalıştı. Kimsenin sakatlıktan söz etmesinden hoşlanmıyordu. Fanny Price’ın neyi kastettiğini biliyordu. O çirkin ve görgüsüzdü, Philip de sakat olduğu için aralarında belli bir duygudaşlık vardı. Philip ona çok öfkelendi ama kendini konuşmamaya zorladı.</p>

  <p>“Benden öğüt almayı istemenin tek nedeninin beni memnun etmek olduğunu söyledin. İşlerimin hiçbir şekilde iyi olduğunu düşünmüyor musun?”</p>

  <p>“Ben sadece Amitrano’daki çizimlerini gördüm. Bundan bir yargıya varmak son derece zor.”</p>

  <p>“Gelip benim diğer işlerime de bakmak ister misin diye merak ediyorum. Başka kimseden onlara bakmasını istememiştim. Sana göstermek istiyorum.”</p>

  <p>“Çok naziksin. Görmeyi çok isterim.”</p>

  <p>“Buraya çok yakın oturuyorum,” dedi özür diler gibi. “Sadece on dakikanı alır.”</p>

  <p>“Ah, hiç sorun değil,” dedi Philip.</p>

  <p>Bulvarda yürüyorlardı, Bayan Price bir yan sokağa döndü, ardından onu bir başkasına, alt katlarda ucuz dükkânların olduğu daha yoksul bir sokağa soktu ve nihayet durdu. Katlarca merdiven tırmandılar. Fanny Price bir kapının kilidini açtı, tavanı eğimli ve küçük bir penceresi olan minicik bir tavan arasına girdiler. Pencere kapalıydı, oda küf kokuyordu. Çok soğuk olmasına karşın ne bir ateş ne de daha önce ateşin olduğuna dair bir işaret vardı. Yatak toplanmamıştı. Odanın bütün eşyası bir sandalye, aynı zamanda oda lavabosu vazifesi gören bir şifoniyer ve ucuz bir resim sehpasından ibaretti. Oda zaten çok pisti ama çerçöp ve dağınıklık görüntüyü hepten iğrenç kılmıştı. Boyaların ve fırçaların saçıldığı şöminenin üstünde bir fincan, kirli bir tabak ve bir demlik vardı.</p>

  <p>“Şurada durursan ben onları sandalyenin üstüne koyarım, sen de daha iyi görürsün.”</p>

  <p>Philip’e yaklaşık on sekize yirmi boyutlarında yirmi küçük tuval gösterdi. Onları art arda sandalyenin üstüne koyup onun yüzünü izledi; Philip baktığı her bir resme başını salladı.</p>

  <p>Biraz sonra, “Hoşuna gittiler, değil mi?” dedi gerginlikle.</p>

  <p>“Önce hepsine bakmak istiyorum sadece,” diye cevapladı Philip. “Daha sonra konuşacağım.”</p>

  <p>Kendini toparlıyordu. Paniğe kapılmıştı. Ne diyeceğini bilemiyordu. Sadece kötü çizilmiş değillerdi, aynı zamanda renkler hiç gözü olmayan biri tarafından amatörce boyanmış gibiydi; ölçüler hiç dikkate alınmamıştı ve perspektif çok acayipti. Beş yaşındaki bir çocuğun resimlerine benziyordu ama bir çocukta biraz <i>naïvete</i><a class="dipnot2" href="../Text/dipnotlar.xhtml#a70" id="k70"><sup>[70]</sup></a>&nbsp;olurdu ve en azından gördüğü şeyi çizmeye çalışırdı; ama burada zevksiz bir zihnin pespaye resimlerinin anılarıyla dopdolu çalışmalar vardı. Philip onun Monet’den ve empresyonistlerden heyecanla bahsedişini hatırladı, ama burada sadece Royal Academy’nin en kötü gelenekleri görülüyordu.</p>

  <p>“İşte,” dedi en sonunda, “hepsi bu.”</p>

  <p>Philip kimseden daha dürüst değildi ama böylesi büyük, kasti bir yalan söylemekte aşırı güçlük çekti ve şunu söylerken dipten tırnağa kıpkırmızı kesildi:</p>

  <p>“Bence bu işler müthiş iyi.”</p>

  <p>Fanny Price’ın sağlıksız yanaklarına belli belirsiz bir renk geldi, birazcık da gülümsedi.</p>

  <p>“İçinden geçen bu değilse böyle söylemene gerek yok, biliyorsun. Gerçeği duymak istiyorum.”</p>

  <p>“Ama gerçekten böyle düşünüyorum.”</p>

  <p>“Hiçbir eleştirin yok mu? Bazılarını diğerlerinden daha az beğenmiş olmalısın.”</p>

  <p>Philip umutsuzca etrafına baktı. Bir manzara resmi gördü; amatörce yapılmış tipik pitoresk bir “parçaydı”, eski bir köprü, sarmaşığa bürünmüş bir köy evi ve yaprak kaplı bir su kıyısı.</p>

  <p>“Elbette, bir şey biliyormuş gibi davranmak istemem,” dedi. “Ama şunun ölçülerinden emin olamadım.”</p>

  <p>Fanny Price kıpkırmızı oldu, resmi alıp hızlıca arkasını çevirdi.</p>

  <p>“Küçümsemek için neden onu seçtiğini anlamadım. O benim şimdiye dek yaptığım en iyi şey. Eminim ölçülerim doğrudur. Bu kimseye öğretemeyeceğin bir şeydir, ölçü meselesini ya anlarsın ya da anlamazsın.”</p>

  <p>“Bence hepsi müthiş iyi,” diye tekrarladı Philip.</p>

  <p>Kız kendinden hoşnut bir edayla resimlere baktı.</p>

  <p>“Utanacak bir tarafları olduğunu sanmıyorum.”</p>

  <p>Philip saatine baktı.</p>

  <p>“Ah, geç olmuş. Sana küçük bir öğle yemeği ısmarlasam?”</p>

  <p>“Benim öğle yemeğim var burada.”</p>

  <p>Philip etrafta hiçbir yemek emaresi göremedi ama <i>concierge</i>'in o gittikten sonra getirebileceğini tahmin etti. Çıkıp gitmek için sabırsızlanıyordu. Odadaki küf kokusu başını ağrıtmıştı.</p>
</body>
</html>