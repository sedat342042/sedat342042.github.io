<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>83</h2>

  <p>Cronshaw şiirlerini yayımlıyordu. Arkadaşları yıllardır bunu yapmasını söyleyip durmuştu, ama tembelliği gerekli adımları atmayı onun için imkânsız kılmıştı. Onların teşviklerine hep, şiir aşkının İngiltere’de öldüğü karşılığını vermişti. Size yıllarca süren düşünceye ve emeğe mal olan bir kitap çıkarırdınız; benzer yayınların arasında iki üç kibirli satırla bahsedilirdi, yirmi otuz tane satılır ve baskının geri kalanı hamur haline getirilirdi. Ün kazanma arzusunu uzun zaman önce kaybetmişti. Bu da diğer şeyler gibi bir yanılsamaydı. Ama arkadaşlarından biri konuyu bizzat ele almıştı. Bu, Leónard Upjohn adında bir edebiyatçıydı; Philip de birkaç kez Latin Mahallesi’ndeki kafelerde onunla Cronshaw’un yanındayken görüşmüştü. Eleştirmen olarak İngiltere’de belli bir ün edinmişti ve kendi ülkesinde, modern Fransız edebiyatının saygıdeğer bir yorumcusu olarak kabul ediliyordu. Uzun bir zaman Fransa’da, zamanın en canlı edebiyat dergisi olan <i>Mercure de France’ı</i> çıkaran insanların arasında yaşamıştı ve sadece onların bakış açılarını İngilizce dilinde ifade ederek, İngiltere’de özgünlüğüyle nam salmıştı. Philip makalelerinin bazılarını okumuştu. Sir Thomas Browne’ın yakın bir taklidi olarak kendisine bir tarz oluşturmuştu; özenle dengelenen, modası geçmiş şaşaalı kelimeler kullanarak süslü cümleler sarf ediyordu; bu da yazdıklarına görünüşte bir özgünlük katıyordu. Leónard Upjohn, Cronshaw’u bütün şiirlerini kendisine vermeye ikna etmiş ve bunların makul ebatta bir kitap oluşturmaya yetecek kadar olduğunu görmüştü. Yayıncılar üstündeki etkisini kullanmaya söz vermişti. Cronshaw’un paraya ihtiyacı vardı. Hastalığı yüzünden sürekli çalışması her zamankinden daha zor bir hale gelmişti; kazandığı içkisine zor yetiyordu ve Upjohn, şiirlere hayranlık duysalar da yayımlamaya değmeyeceğini düşünen şu veya bu yayıncıdan söz edince, Cronshaw’un ilgisini çekmeye başlamıştı. Upjohn’a ihtiyacının büyüklüğünü anlatan ve daha fazla gayret göstermesi için teşvik eden bir mektup yazdı. Artık ölmekte olduğu için, ardında yayımlanmış bir kitap bırakmak istiyordu ve aklının bir köşesinde, yüce bir şiir yarattığını düşünüyordu. Dünyada yeni bir yıldız gibi doğmayı umuyordu. Tüm yaşamı boyunca bu güzellik hâzinelerini kendisine saklamanın ve dünyayla ilişkisini koparırken artık kendisine hiçbir faydası olmayacağı bir zamanda hor görerek bunları dünyaya vermenin iyi bir tarafı vardı.</p>

  <p>İngiltere’ye gelme kararını, Leónard Upjohn bir yayıncının şiirleri basmayı kabul ettiğini bildirir bildirmez almıştı. Bir ikna mucizesi neticesinde, Upjohn onu on sterlinlik telif avansı vermeye de ikna etmişti.</p>

  <p>“Dikkatini çekerim, telifin avansı,” dedi Cronshaw Philip’e. “Milton, hepi topu on sterlin alabilmişti.”</p>

  <p>Upjohn şiirler hakkında kendi imzasıyla bir makale yazmaya söz vermişti ve kitabı tanıtacak arkadaşlarından ellerinden gelenin en iyisini yapmalarını isteyecekti. Cronshaw konuya tarafsız yaklaşıyormuş gibi davranıyordu, ama yaratacağı çalkantının düşüncesinden duyduğu memnuniyet kolayca görülebiliyordu.</p>

  <p>Bir gün Philip, Cronshaw’un ısrarla yemeklerini yediği külüstür lokantada ayarlanan akşam yemeğine gitti, ama Cronshaw ortalarda görünmedi. Philip onun üç gündür gelmediğini öğrendi. Orada bir şeyler yedikten sonra Cronshaw’un ona ilk seferde yazdığı adrese gitti. Hyde Caddesi’ni bulmakta biraz zorlandı. Kir pas içindeki evlerin bir araya toplandığı bir caddeydi; pencerelerin pek çoğu kırıktı ve Fransızca gazete sayfalarıyla üstünkörü kapatılmıştı; kapılar yıllardır boyanmamıştı; zemin katlarda eski püskü dükkânlar, çamaşırhaneler, ayakkabı tamircileri, kırtasiyeler vardı. Hırpani çocuklar sokakta oynuyor, eski bir laterna kaba saba bir melodiyi çalmaya çalışıyordu. Philip, Cronshaw’un evinin kapısını çaldı (alt katında ucuz şekerlemeler satan bir dükkân vardı) ve kapıyı, üstünde pis bir önlük olan yaşlıca bir Fransız kadın açtı. Philip, Cronshaw’un evde olup olmadığını sordu.</p>

  <p>“Ah, evet, üst katta, arka tarafta oturan bir İngiliz bey var. Evde mi bilmiyorum. Onu arıyorsanız çıkıp baksanız iyi edersiniz.”</p>

  <p>Merdivenleri bir gaz lambası aydınlatıyordu. Evin içinde mide bulandırıcı bir koku vardı. Philip geçerken, birinci kattaki odasından çıkan bir kadın ona şüpheyle baktı, ama bir şey söylemedi. En üst katta üç kapı vardı. Philip birine vurdu, sonra tekrar vurdu; cevap yoktu; kapı kolunu denedi, ama kilitliydi. Başka bir kapıya vurdu, cevap alamadı ve tekrar kapıyı açmayı denedi. Açıldı. Oda karanlıktı.</p>

  <p>“Kim o?”</p>

  <p>Cronshaw’un sesini tanıdı.</p>

  <p>“Carey. İçeri girebilir miyim?”</p>

  <p>Hiçbir cevap gelmedi. Philip içeri girdi. Pencere kapalıydı ve ağır koku iç bayıltıcıydı. Sokaktaki ark lambasından belli bir ışık düşüyordu ve Philip buranın içinde uç uca iki yatak olan küçük bir oda olduğunu gördü; bir lavaboyla bir sandalye vardı, ama bunlar insana kımıldayacak pek az yer bırakmıştı. Cronshaw, pencereye en yakın olan yataktaydı. Hiç hareket etmedi, ama hafiften kıkırdadı.</p>

  <p>“Neden mumu yakmıyorsun?” dedi ardından.</p>

  <p>Philip bir kibrit yakınca, yatağın yanında yerde bir şamdan olduğunu gördü. Onu yakıp lavabonun yanına koydu. Cronshaw hareketsiz biçimde sırtüstü yatıyordu; geceliğinin içinde çok tuhaf görünüyordu; kelliği rahatsız ediciydi. Yüzü kaba ve ölüm gibiydi.</p>

  <p>“İhtiyar, fena halde hasta görünüyorsun. Burada sana bakacak kimse yok mu?”</p>

  <p>“George sabahları işe gitmeden önce bana bir şişe süt getiriyor.”</p>

  <p>“George kim?”</p>

  <p>“İsmi Adolphe olduğu için George diyorum ben ona. Bu görkemli daireyi benimle paylaşıyor.”</p>

  <p>Philip o zaman, içinde uyunmuş ikinci yatağın yapılmamış olduğunu fark etti. Yastığın baş konulan yeri siyahtı.</p>

  <p>“Bu odayı bir başkasıyla paylaştığını söylemiyorsun değil mi?” diye bağırdı.</p>

  <p>“Neden olmasın? Soho’da pansiyonlar pahalı. George garsonluk yapıyor. Sabah sekizde gidip akşam kapanma saatine kadar gelmiyor, o yüzden ayağımın altında hiç dolaşmıyor. İkimiz de pek iyi uyuyamıyoruz, bana hayatının hikâyesini anlatarak gece vakit öldürmeye yardım ediyor. İsviçreli, ben de garsonları hep sevmişimdir. Hayatı eğlenceli bir açıdan görürler.”</p>

  <p>“Ne zamandır yataktasın?”</p>

  <p>“Üç gündür.”</p>

  <p>“Yani son üç gündür bir şişe sütten başka hiçbir şey yemedin mi? Ne diye bana bir satırcık olsun yazmadın? Burada sana bakacak bir insan bile olmadan bütün gün yattığını düşünmeye katlanamıyorum.”</p>

  <p>Cronshaw küçük bir kahkaha attı.</p>

  <p>“Yüzüne bak. Neden, sevgili oğlum, endişelendiğine gerçekten inanıyorum. İyi birisin sen.”</p>

  <p>Philip kızardı. Bu berbat odayı ve yoksul şairin içinde bulunduğu sefil koşulları görünce hissettiği dehşetin yüzünden okunabildiğini tahmin edememişti. Philip’i izleyen Cronshaw, yumuşak bir gülümsemeyle devam etti.</p>

  <p>“Gayet mutluyum. Bak işte, kanıtlarım burada. Başkalarının canını sıkan rahatsızlıklara kayıtsız olduğumu unutma. Hayallerin seni zamanın ve mekânın yüce efendisi kılıyorsa, hayat şartlarının ne ehemmiyeti var ki.”</p>

  <p>Kanıtlar yatağında duruyordu ve karanlıkta uzanırken ellerini onların üstüne koyabiliyordu. Bunları Philip’e gösterdi ve gözleri ışıldadı. Okunaklı yazıdan büyük keyif alarak sayfaları çevirdi; bir dörtlüğü yüksek sesle okudu.</p>

  <p>“Hiç fena görünmüyorlar, değil mi?”</p>

  <p>Philip’in aklına bir fikir geldi. Ona biraz masraf çıkaracaktı ve masraflarını azıcık da olsa artıracak gücü yoktu; ama öte yandan böyle bir durumda ekonomiyi düşünmek ona tiksindirici geldi.</p>

  <p>“Senin burada kalman düşüncesine katlanamıyorum. Fazladan bir odam var, şu anda boş ama bana bir yatak ödünç verecek birini kolayca bulabilirim. Bir süre gelip benimle kalmaz mısın? Buranın kirası cebinde kalır böylece.”</p>

  <p>“Ah, sevgili oğlum, penceremi açık tutayım diye ısrar edersin sen bana.”</p>

  <p>“Evdeki bütün pencereleri mühürleyip kapatabilirsin istersen.”</p>

  <p>“Yarına bir şeyim kalmaz. Bugün de kalkabilirdim, sadece tembelliğim tuttu.”</p>

  <p>“O zaman rahatça harekete geçebilirsin. Hem iyi hissetmediğin zaman sadece yatarsın, ben de sana bakmak için orada olurum.”</p>

  <p>“Eğer bu seni memnun edecekse geleceğim,” dedi Cronshaw, uyuşuk ama nahoş olmayan gülümsemesiyle.</p>

  <p>“Harika olacak.”</p>

  <p>Ertesi gün Philip’in gelip Cronshaw’u almasına karar verdiler ve Philip, yoğun sabahından bir saati gerekli değişikliği yapmaya ayırdı. Cronshaw’u giyinmiş, şapkası ve büyük paltosuyla, giysileriyle kitaplarının olduğu bavulu hazır halde yatağında oturur buldu: Bavul yerde ayaklarının dibinde duruyordu ve bu haliyle, bir istasyonun bekleme odasında oturuyor gibiydi. Philip onun bu görüntüsüne güldü. Pencereleri özenle kapatılmış, dört tekerlekli bir araçla Kennington’a gittiler ve Philip misafirini kendi odasına yerleştirdi. Sabah erkenden gidip kendisine ikinci el bir karyola, ucuz bir şifoniyer ve bir ayna almıştı. Cronshaw hemen yerleşip okuma kopyalarını düzeltmeye koyuldu. Çok daha iyiydi.</p>

  <p>Hastalığının bir semptomu olan asabiyeti hariç, Philip onun kolay bir misafir olduğunu gördü. Sabahları saat dokuzda dersi vardı, bu yüzden Cronshaw’u akşama kadar görmüyordu. Philip bir iki kez onu akşamları kendisi için mutfakta kalan bölük pörçük yiyeceklerden hazırladığı yemeği paylaşmaya ikna etti, ama Cronshaw evde kalamayacak kadar hareketli olduğundan genellikle Soho’daki o veya şu en ucuz restoranda bir şeyler atıştırmayı tercih ediyordu. Philip, Dr. Tyrell’a görünmesini istedi, ama o azimle bunu reddetti; doktorun ondan içkiyi bırakmasını isteyeceğini biliyordu ve bunu yapmamaya son derece kararlıydı. Sabahları hep fena halde hasta hissediyordu, ama gün ortasında içtiği apsent tekrar ayaklarının üstünde durmasına yardım ediyor ve gece yarısı eve döndüğünde, ilk tanıştıklarında Philip’i afallatan o parlak zekâsıyla konuşabilecek halde oluyordu. Okuma kopyalarının düzeltisi bitti; kitap da baharın ilk günlerinde, Noel kitaplarının yarattığı çığdan halkın kurtulmuş olması gereken bir zamanda yayımlanacaktı.</p>
</body>
</html>