<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>77</h2>

  <p>Philip, Tıp Okulu’nun bodrum katında öğle yemeğini yedikten sonra pansiyonuna döndü. Cumartesi öğleden sonraydı ve ev sahibesi merdivenleri temizliyordu.</p>

  <p>“Bay Griffiths burada mı?” diye sordu.</p>

  <p>“Hayır efendim. Bu sabah gitti, siz çıktıktan biraz sonra.”</p>

  <p>“Dönecek mi?”</p>

  <p>“Sanmıyorum efendim. Valizini de aldı.”</p>

  <p>Philip bunun ne anlama gelebileceğini merak etti. Bir kitap alıp okumaya başladı. Westminster Halk Kütüphanesi’nden yeni aldığı Burton’ın <i>Joumey to Meccah</i> adlı kitabıydı; ilk sayfayı okudu ama hiçbir şey anlamadı çünkü aklı başka yerdeydi; kulağı sürekli zildeydi. Griffiths’in Mildred olmadan Cumberland’deki evine doğru çoktan yola çıktığını ümit etmeyi göze alamıyordu. Mildred birazdan parayı almaya gelecekti. İçi ürpererek okumaya devam etti, umutsuzca dikkatini toplamaya çalışıyordu; gayretinin zorlamasıyla cümleler beynine kazınıyor ama çektiği ıstırap yüzünden tahrif oluyorlardı. Tüm kalbiyle onlara para vermek gibi korkunç bir öneride bulunmamış olmayı diledi, ama artık olan olmuştu, Mildred yüzünden değil ama kendi yüzünden bunu geri döndüremezdi. Karar verdiği şeyi yapmaya onu zorlayan dehşetli bir inat söz konusuydu. Okuduğu üç sayfanın üstünde hiçbir etki yaratmadığınım fark etti; geri dönüp baştan başladı: Tek bir cümleyi tekrar tekrar okuduğunu anladı; bu cümle şimdi kâbustaki bir anlam gibi korkunç bir şekilde düşüncelerine işlemişti. Yapabileceği bir şey, dışarı çıkıp gece yarısına kadar buradan uzak durmaktı; o zaman gidemezlerdi; her saat başı, onun dönüp dönmediğini görmek için uğradıklarını canlandırdı gözünde. Onların yaşayacağı hayal kırıklığının düşüncesi keyfini yerine getirdi. O cümleyi kendi kendine otomatik bir biçimde tekrarlayıp durdu. Ama bunu yapamazdı. Gelip parayı almalarına izin verecekti ve o zaman, insanın ne dereceye kadar rezilliğe batacağını anlayacaktı. Artık okuyamıyordu. Basitçe, kelimeleri göremiyordu. Sandalyesinde arkasına yaslandı, gözlerini kapattı ve üzüntüden hissizleşmiş halde Mildred’ı bekledi.</p>

  <p>Ev sahibesi geldi.</p>

  <p>“Bayan Miller geldi efendim.”</p>

  <p>“İçeri alın.”</p>

  <p>Philip, neler hissettiğine dair hiçbir emare göstermeden onu karşılamak için kendini toparladı. Dizleri üstüne çöküp onun ellerini tutmak ve gitmesin diye yalvarmak için ani bir istek duydu; ama onu etkilemesinin hiçbir yolu olmadığını biliyordu; Griffiths’e onun neler söylediğini ve nasıl davrandığını anlatırdı. Philip utandı.</p>

  <p>“Eee, küçük geziden naber?” dedi aldırışsız bir havayla.</p>

  <p>“Gidiyoruz. Harry dışarıda. Onu görmek istemediğini söyledim, bu yüzden senden uzak duruyor. Ama sadece bir dakikalığına, sana hoşça kal demeye gelip gelemeyeceğini merak etti.”</p>

  <p>“Hayır, onu görmeyeceğim,” dedi Philip.</p>

  <p>Griffiths’le görüşüp görüşmemesinin Mildred’ın umurunda olmadığını görebiliyordu. Artık orada olduğundan, Philip onun bir an önce gitmesini istiyordu.</p>

  <p>“Al bakalım, işte beş sterlin. Şimdi gitmeni istiyorum.”</p>

  <p>Mildred parayı alıp ona teşekkür etti. Odadan çıkmak için arkasını döndü.</p>

  <p>“Ne zaman dönüyorsun?” diye sordu Philip.</p>

  <p>“Ah, pazartesi. Harry’nin o zaman eve gitmesi gerekiyor.”</p>

  <p>Söyleyeceği şeyin utanç verici olduğunu biliyordu, ama kıskançlıktan ve arzudan yıkılmıştı.</p>

  <p>“Seni o zaman görebileceğim, değil mi?”</p>

  <p>Sesindeki yalvarış tınısına mâni olamamıştı.</p>

  <p>“Elbette. Döner dönmez sana haber vereceğim.”</p>

  <p>Philip onunla tokalaştı. Perdelerin arasından, kapıda duran bir arabaya bindiğini gördü. Araç uzaklaşıp gitti. Ardından kendini yatağa atıp yüzünü elleriyle örttü. Gözlerinin yaşlarla ıslandığını hissetti, kendisine çok kızgındı; gözyaşlarına mâni olmak için yumruklarını sıktı ve olduğu yerde büzüştü, ama mâni olamadı; çok derin, ıstırap dolu hıçkırıklar ondan koptu.</p>

  <p>Sonunda bitkin ve utanmış halde kalkıp yüzünü yıkadı. Kendisine sert bir viski soda hazırladı. Bu kendisini biraz daha iyi hissetmesini sağladı. Ardından şöminenin üstünde duran Paris biletleri gözüne takıldı ve onları aldığı gibi, ani bir öfkeyle ateşe attı. Ücretini geri alabileceğini biliyordu, ama onları böyle yok etmek ona iyi geldi. Daha sonra birilerini görmek için dışarı çıktı. Kulüp boştu. Konuşacak birini bulamazsa delireceğini hissetti, ama Lawson yurtdışındaydı; Hayward’ın pansiyonuna gitti: Kapıyı açan hizmetçi, onun hafta sonu için Brighton’a gittiğini söyledi. Ardından bir galeriye giden Philip oranın da kapanmak üzere olduğunu gördü. Ne yapacağını bilemiyordu. Kafası karmakarışıktı. Oxford’a giden, trende mutlu biçimde karşılıklı oturan Griffiths ile Mildred’ı düşündü. Pansiyonuna döndü ama burası içini dehşetle doldurdu, burada çok perişandı; Burton’ın kitabını bir kez daha okumayı denedi, ama okurken kendisine tekrar tekrar ne kadar aptal olduğunu söyleyip durdu; yolculuğa çıkmaları önerisinde bulunan kendisiydi, para teklif etmişti, bunu yapmaya onları zorlamıştı; Griffiths’i Mildred’la tanıştırdığında neler olacağını biliyor olmalıydı; kendisinin şiddetli tutkusu, diğerinin arzularım uyandırmaya yetmişti. Bu sırada Oxford’a varmışlardı. John Caddesindeki pansiyonlardan birinde kalırlardı; Philip daha önce Oxford’a hiç gitmemişti, ama Griffiths orayı o kadar anlatmıştı ki tam olarak nereye gideceklerini biliyordu; Clarendon’da yemek yiyeceklerdi: Felekten gün çaldığında Griffiths yemeğini hep orada yerdi. Philip, Charing Cross’a yakın bir restoranda bir şeyler yedi; bir oyun izlemeye kararlıydı ve sonrasında, Oscar Wilde’ın oyunlarından birinin sergilendiği bir tiyatroya güçbela girdi. Mildred’la Griffiths’in o akşam bir oyuna gidip gitmeyeceklerini merak etti: Akşamı bir şekilde geçirmeleri gerekiyordu; ikisi de sohbetle yetinemeyecek kadar aptaldı; zihinlerinin, birbirleri için çok münasip olmalarını sağlayan bayağılığını kendisine hatırlatmaktan şiddetli bir zevk aldı. Oyunu düşünceli bir zihinle izledi, her arada viski içerek neşesini bulmaya çalıştı; alkole hiç alışkın değildi ve çabuk etkileniyordu, ayrıca sarhoşluğu yabani ve huysuz oluyordu. Oyun bitince bir içki daha içti. Yatmaya gidemezdi, uyuyamayacağını biliyordu ve kuvvetli hayal gücünün önüne koyacağı görüntülerden çok korkuyordu. Onları düşünmemeye çalıştı. Çok fazla içtiğini biliyordu. Artık berbat, iğrenç şeyler yapma arzusuyla dopdoluydu; kendisini lağımlara atmak istiyordu; tüm varlığı canavarlık yapmayı arzuluyordu, yerlerde sürünmek istiyordu.</p>

  <p>Topal ayağını sürükleyerek, hüzünlü bir sarhoşlukla, öfke ve keder kalbini pençesine almış halde Piccadilly’de yürüdü. Elini koluna koyan boyalı bir fahişe onu durdurdu; zalim laflar ederek, şiddetle onu itti. Birkaç adım yürüdükten sonra durdu. Bunların hepsi aynıydı. Onunla bu kadar kaba konuştuğu için üzüldü. Kadının yanına gitti.</p>

  <p>“Şey ben,” diye başladı.</p>

  <p>“Cehenneme kadar yolun var,” dedi kadın.</p>

  <p>Philip güldü.</p>

  <p>“Sadece bu gece benimle bir şeyler içme şerefini bahşeder misiniz diye soracaktım.”</p>

  <p>Kadın hayretle ona baktı ve bir an tereddüt etti. Onun sarhoş olduğunu gördü.</p>

  <p>“Fark etmez.”</p>

  <p>Mildred’ın dudaklarından pek çok kez duyduğu bu ifadeyi kullanmasını eğlenceli buldu. Kadını, Mildred’la gittiği restoranlardan birine götürdü. Yürürlerken onun ayağına baktığını fark etti.</p>

  <p>“Ayağım topal,” dedi. “İtirazın var mı?”</p>

  <p>“Gayet iyisin,” dedi kadın gülüp.</p>

  <p>Eve vardığında Philip’in kemikleri ağrıyordu ve kafasının içinde onu neredeyse avaz avaz bağırtacak bir zonklama vardı. Kendisini toparlamak için bir viski soda daha içti ve yatıp gün ortasına dek rüyasız bir uykuya daldı.</p>
</body>
</html>