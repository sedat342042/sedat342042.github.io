<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>75</h2>

  <p>Ertesi gün Philip’in keyfi yerindeydi. Arkadaşlığıyla Mildred’ın canını fazla sıkmaktan korktuğu için onunla akşam yemeğine dek görüşmeme planı yaptı. Philip onu almaya geldiğinde Mildred hazırdı, bu alışılmadık dakikliği konusunda Philip onunla şakalaştı. Philip’in ona verdiği yeni bir elbiseyi giymişti. Şıklığı hakkında yorum yaptı.</p>

  <p>“Götürüp tadil ettirmek gerek,” dedi Mildred. “Eteği tamamen yanlış dikilmiş.”</p>

  <p>“Onu yanında Paris’e götürmek istiyorsan, terziye elini çabuk tutması gerektiğini söylemelisin.”</p>

  <p>“O zamana yetişir.”</p>

  <p>“Sadece üç tam gün kaldı. On bir treniyle gidebiliriz, değil mi?”</p>

  <p>“Nasıl istersen.”</p>

  <p>Mildred neredeyse bir ay boyunca tümüyle onun olacaktı. Doymak bilmez bir tapınışla, gözleri kızın üstünde gezindi. Kendisinin bu tutkusuna biraz güldü.</p>

  <p>“Sende ne bulduğumu merak ediyorum,” dedi gülümseyerek.</p>

  <p>“Bu söylediğin ne hoş,” diye cevapladı Mildred.</p>

  <p>Vücudu o kadar zayıftı ki insan neredeyse iskeletini görebilirdi. Göğsü bir oğlan çocuğununki gibi dümdüzdü. Dar solgun dudaklı ağzı çirkindi, cildinde de belli belirsiz bir yeşil tonu vardı.</p>

  <p>“Paris’e gittiğimizde sana Bland haplarından bol bol vermeliyim,” dedi Philip bir kahkaha atıp. “Seni buraya şişman ve pembe döndüreceğim.”</p>

  <p>“Şişmanlamak istemiyorum,” dedi.</p>

  <p>Griffiths’ten bahsetmedi ve yemeklerini yerken Philip, kendinden ve gücünden emin olduğu için biraz da muziplikle ona sordu:</p>

  <p>“Dün gece Harry’yle bayağı flört ettin gibi geldi bana?”</p>

  <p>“Ona âşık olduğumu söylemiştim sana,” dedi Mildred gülerek.</p>

  <p>“Onun sana âşık olmadığını bilmekten memnunum.”</p>

  <p>“Nereden biliyorsun?”</p>

  <p>“Sordum.”</p>

  <p>Mildred bir an tereddüt etti, Philip’e bakarken gözlerinde tuhaf bir pırıltı belirdi.</p>

  <p>“Bu sabah ondan aldığım mektubu okumak ister misin?”</p>

  <p>Ona bir zarf uzatınca, Philip Griffiths’in kalın harfli, okunaklı yazısını tanıdı. Sekiz sayfaydı. Güzel yazılmıştı, açıksözlü ve samimiydi; bu kadınlarla sevişmeye alışkın bir adamın mektubuydu. Mildred’a onu büyük bir tutkuyla sevdiğini, ilk gördüğü anda ona âşık olduğunu anlatıyordu; Philip’in ona âşık olduğunu bildiğinden böyle bir şeyin başına gelmesini hiç istememişti ama kendisine mâni olamamıştı. Philip’i çok seviyordu ve kendisinden çok utanıyordu, ama bu onun hatası değildi, sadece kapılıvermişti. Ona çok süslü iltifatlar yağdırmıştı. Sonunda ertesi gün onunla öğle yemeği yemeyi kabul ettiği için teşekkür ediyordu ve onu görmeyi büyük bir sabırsızlıkla beklediğini söylüyordu. Philip mektubun önceki gece yazıldığını fark etti; Griffiths bunu Philip’ten ayrıldıktan sonra yazmış; Philip’in onun yatakta olduğunu sandığı sıralarda dışarı çıkıp postaya verme zahmetine katlanmıştı.</p>

  <p>Kalbinde berbat bir çarpıntıyla okudu mektubu, ama hiçbir şaşkınlık belirtisi göstermedi. Sakin bir gülümsemeyle onu Mildred’a geri verdi.</p>

  <p>“Öğle yemeğin güzel geçti mi?”</p>

  <p>“Hem de çok,” dedi Mildred üstüne basa basa.</p>

  <p>Philip ellerinin titrediğini hissetti, bu yüzden onları masanın altına sakladı.</p>

  <p>“Griffiths’i fazla ciddiye almamalısın. Ayran gönüllünün tekidir.”</p>

  <p>Mildred mektubu tekrar eline alıp baktı.</p>

  <p>“Ben de kendime mâni olamıyorum,” dedi heyecansız çıkmasına çalıştığı bir sesle. “Bana neler olduğunu bilmiyorum.”</p>

  <p>“Benim için de biraz uygunsuz oldu, öyle değil mi?” dedi Philip.</p>

  <p>Mildred ona hızlıca baktı.</p>

  <p>“Gayet sakin karşıladığını söylemem gerek.”</p>

  <p>“Ne yapmamı bekliyorsun? Saçımı başımı mı yolayım?”</p>

  <p>“Bana kızacağını biliyordum.”</p>

  <p>“Tuhaf olan da hiç kızgın olmamam. Bunun olacağını bilmem gerekirdi. Sizi bir araya getirmek benim aptallığım. Onun benden kat kat üstün olduğunu çok iyi biliyorum; daha neşeli, çok yakışıklı, daha eğlenceli, sana ilgini çeken şeylerden bahsedebiliyor.”</p>

  <p>“Bununla neyi kastettiğini anlamadım. Zeki değilsem bu konuda elimden bir şey gelmez, ama senin sandığın kadar aptal da değilim, açık ara değilim hem de. Sen benden biraz fazla üstünsün, genç dostum.”</p>

  <p>“Benimle kavga mı etmek istiyorsun?” diye sordu Philip sakince.</p>

  <p>“Hayır, ama bana bilmem neymişim gibi davrandığını anlamıyorum.”</p>

  <p>“Kusura bakma, seni gücendirmek istememiştim. Sadece bu konuyu sakin bir şekilde konuşmak istedim. Eğer mâni olabiliyorsak işlerin karışmasını istemiyorum. Senin ondan hoşlandığını fark ettim ve bu bana çok doğal göründü. Beni gerçekten üzen tek şey, onun sana cesaret vermiş olması. Senden ne kadar hoşlandığımı gayet iyi biliyor. Sana üç kuruşluk değer vermediğini bana söyledikten beş dakika sonra oturup sana bu mektubu yazmış olması son derece aşağılık bir davranış bence.”</p>

  <p>“Hakkında nahoş şeyler söyleyerek ona karşı duyduğum sevgiyi azaltabileceğini sanıyorsan yanılıyorsun.”</p>

  <p>Philip bir an sessiz kaldı. Kendi bakış açısını anlamasını sağlamak için hangi kelimeleri kullanması gerektiğini bilemiyordu. Sakin sakin, düşünerek konuşmak istiyordu, ama öyle bir duygu karmaşası yaşıyordu ki düşüncelerini net bir şekilde toparlayamıyordu.</p>

  <p>“Uzun sürmeyeceğini bildiğin bir sevdalanma için her şeyden vazgeçmeye değmez. Neticede o kimseyi on günden fazla çekmez, sen de çok soğuk birisin; bu tür şeylerin senin için pek bir anlamı yok.”</p>

  <p>“Bu senin düşüncen.”</p>

  <p>Takındığı hırçın üslupla, Philip için durumu daha da zorlaştırıyordu.</p>

  <p>“Eğer ona âşıksan buna mâni olamazsın. Elimden geldiğince katlanmaya çalışırım. Sen ve ben, birbirimizle çok iyi anlaşıyoruz ve ben sana hiç kötü davranmadım, öyle değil mi? Bana âşık olmadığını hep biliyordum, ama benden yeterince hoşlanıyorsun ve Paris’e gittiğimizde Griffiths’i unutacaksın. Onu kafandan çıkarmaya karar verirsen bunun hiç de zor olmadığını göreceksin, ben de benim için bir şey yapmanı hak ediyorum.”</p>

  <p>Mildred cevap vermedi, yemeklerini yemeye devam ettiler. Sessizlik dayanılmaz olunca, Philip alakasız konulardan söz etmeye başladı. Mildred’ın umursamadığını anlamazdan gelmeye çalıştı. Cevapları yarım yamalaktı, kendisi hiçbir yorum katmıyordu. Sonunda bir anda onun lafını böldü.</p>

  <p>“Philip, korkarım cumartesi günü seninle gelemeyeceğim. Doktor gitmemem gerektiğini söylüyor.”</p>

  <p>O bunun doğru olmadığını biliyordu, ama şöyle cevap verdi:</p>

  <p>“Ne zaman seyahate çıkabilecekmişsin?”</p>

  <p>Mildred ona bakınca, yüzünün bembeyaz ve kaskatı kesildiğini gördü ve sinirle bakışlarını başka yöne çevirdi. O anda Philip’ten biraz korktu.</p>

  <p>“Ayrıca bu durumdan usandığımı da söylemeliyim, seninle hiçbir yere gidemem.”</p>

  <p>“Bunu demeye çalıştığını anlamıştım. Artık fikrini değiştirmek için çok geç. Biletleri ve her şeyi hallettim.”</p>

  <p>“İstemiyorsam seninle gelmemi istemediğini söylemiştin, ben de istemiyorum.”</p>

  <p>“Fikrimi değiştirdim. Benimle daha fazla oynamana izin vermeyeceğim. Gelmeye mecbursun.”</p>

  <p>“Arkadaş olarak senden çok hoşlanıyorum Philip. Ama seni başka bir şey olarak düşünmeye tahammül edemiyorum. O şekilde sevmiyorum seni. Sevemiyorum Philip.”</p>

  <p>“Bir hafta önce gayet meyilliydin buna.”</p>

  <p>“O zaman başkaydı.”</p>

  <p>“Griffiths’le tanışmadığın için mi?”</p>

  <p>“Ona âşıksam buna mâni olamayacağımı kendin söyledin.”</p>

  <p>Mildred’ın yüzü hemencecik asıldı, gözlerini tabağına dikti. Philip öfkeden bembeyaz kesildi. Onun suratına bir yumruk patlatmayı çok isterdi, bunu gözünde canlandırınca Mildred’ın morarmış bir gözle neye benzeyeceğini gördü. Onların yakınındaki bir masada yemek yiyen on sekiz yaşlarında iki genç vardı ve ara sıra Mildred’a bakıyorlardı; güzel bir kızla yemek yediği için onu kıskanıp kıskanmadıklarını merak etti; belki de onun yerinde olmayı diliyorlardı. Sessizliği bozan Mildred oldu.</p>

  <p>“Birlikte tatile çıkmamızın ne faydası var ki? Ben sürekli onu düşüneceğim. Senin için pek eğlenceli olmayacaktır.”</p>

  <p>“Orası beni ilgilendirir,” diye cevapladı.</p>

  <p>Mildred, onun bu cevabının ima edebileceği her şeyi düşündü ve kıpkırmızı kesildi.</p>

  <p>“Ama bu tam bir canavarlık.”</p>

  <p>“Ne olmuş?”</p>

  <p>“Kelimenin tam anlamıyla bir centilmen olduğunu sanıyordum senin.”</p>

  <p>“Yanılmışsın.”</p>

  <p>Philip kendi cevabını komik buldu ve bunu söylerken güldü.</p>

  <p>“Tanrı aşkına gülme,” diye bağırdı Mildred. “Seninle tatile çıkamam Philip. Çok özür dilerim. Sana karşı iyi davranmadığımı biliyorum, ama kendimi buna zorlayamam.”</p>

  <p>“Başın belada olduğunda senin için yaptığım tüm o şeyleri unuttun mu? Bebeğin doğana kadar sana bakmak için para döktüm, doktorunu, her şeyini ödedim, Brighton’a gidesin diye para verdim ve bebeğinin bakımı için ödeme yapmaya devam ediyorum, elbiselerini ödüyorum, şu an üstündeki her bir dikişin parası benden çıktı.”</p>

  <p>“Eğer bir centilmen olsaydın benim için yaptıklarını yüzüme vurmazdın.”</p>

  <p>“Ah, Tanrı aşkına, kapa çeneni. Centilmen olup olmamam umurumda mı sanıyorsun? Bir centilmen olsaydım vaktimi senin gibi görgüsüz bir sürtükle harcamazdım. Benden hoşlanıp hoşlanmaman şu kadarcık bile umurumda değil. Kahrolası bir aptal yerine konmaktan bıktım usandım. Cumartesi günü benimle Paris’e bal gibi geliyorsun ya da sonuçlarına katlanırsın.”</p>

  <p>Mildred’ın yanakları öfkeden kıpkırmızıydı, cevap verdiğinde, sesinde genelde bir kibarlık havasının ardına gizlediği o sert bayağılık hissedildi.</p>

  <p>“Senden baştan beri hiç hoşlanmadım, ama sen kendini bana dayattın, beni öptüğünde bundan hep nefret ettim. Açlıktan ölecek durumda olmasaydım, bana dokunmana asla izin vermezdim.”</p>

  <p>Philip tabağındaki yemeği yutmaya çalıştı, ama boğazındaki kaslar çalışmayı reddetti. Bir şey içip bir sigara yaktı. Vücudunun her tarafı titriyordu. Konuşmadı. Mildred’ın kalkmasını bekledi, ama o sessizce oturmuş beyaz masa örtüsüne bakıyordu. Yalnız olsalardı kollarıyla onu sarar ve tutkuyla öperdi; dudaklarıyla onun ağzına bastırırken beyaz boynunun geriye atılışını canlandırdı gözünde. Bir saat boyunca konuşmadılar, sonunda Philip garsonun onlara merakla baktığını zannetti. Hesabı istedi.</p>

  <p>“Gidelim mi?” dedi ardından, tekdüze bir sesle.</p>

  <p>Mildred cevap vermedi, ama çantasıyla eldivenlerini eline aldı. Mantosunu giydi.</p>

  <p>“Griffiths’i bir daha ne zaman göreceksin?”</p>

  <p>“Yarın,” diye cevapladı ilgisizce.</p>

  <p>“Onunla bu konuyu konuşsan iyi edersin.”</p>

  <p>Kurulmuş gibi, tekrar çantasını açıp içinden bir kâğıt parçası çıkardı.</p>

  <p>“Bu elbisenin faturası,” dedi tereddütle.</p>

  <p>“Ne olmuş?”</p>

  <p>“Parayı satıcıya yarın götüreceğime söz verdim.”</p>

  <p>“Öyle mi?”</p>

  <p>“Yani, elbiseyi alabileceğimi söyledikten sonra onun parasını ödemeyeceğin anlamına mı geliyor bu?”</p>

  <p>“Evet.”</p>

  <p>“Harry’den isterim,” dedi, bir anda kızararak.</p>

  <p>“Sana yardım etmekten çok memnun olur. Bana halen yedi sterlin borcu var, üstelik o kadar meteliksizdi ki geçen hafta mikroskobunu rehine verdi.”</p>

  <p>“Beni bununla korkutabileceğini sanma. Kendi geçimimi pekâlâ sağlayabilirim.”</p>

  <p>“Yapabileceğin en iyi şey bu olur. Benden sana bir metelik daha işlemez artık.”</p>

  <p>Mildred cumartesi ödemesi gereken kirasını ve bebeğin bakım ücretini düşündü ama bir şey demedi. Restorandan çıktılar, caddede Philip ona şöyle dedi:</p>

  <p>“Sana araba çağırayım mı? Ben biraz yürüyeceğim.”</p>

  <p>“Hiç param yok. Bu öğleden sonra bir fatura ödemem gerekti.”</p>

  <p>“Yürümenin zararı olmaz. Ama yarın gelip beni görmek istersen, çay vakti pansiyona dönmüş olacağım.”</p>

  <p>Şapkasını çıkarıp ağır ağır yürüyerek uzaklaştı. Bir an dönüp arkasına bakınca Mildred’ın bıraktığı yerde çaresizce dikilmiş akan trafiğe baktığını gördü. Dönüp yanına gitti, bir kahkaha atıp avucuna bir bozuk para sıkıştırdı.</p>

  <p>“İşte, eve dönmen için iki şilin.”</p>

  <p>Mildred bir şey diyemeden hızla yürüyüp gitti.</p>
</body>
</html>