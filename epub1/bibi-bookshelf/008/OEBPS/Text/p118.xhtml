<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>118</h2>

  <p>Philip Ferne’e akşam geç bir saatte vardı. Burası Bayan Athelny’nin doğup büyüdüğü köydü; kocası ve çocuklarıyla hâlâ her yıl gittiği şerbetçiotu tarlasında toplayıcılık yapmaya çocukluğundan beri alışkındı. Kentish halkının çoğu gibi onun ailesi de düzenli olarak bir yerlere gider, biraz para kazanmaktan memnun olur, ama özellikle yıllık seyahatleri açısından bunu aylarca en iyi tatil olarak sabırsızlıkla beklerdi. İş ağır değildi, birlikte, açık havada yapılıyordu ve çocuklar için de uzun, neşeli bir piknikti; burada genç erkekler bekâr kızlarla tanışırdı; iş bittikten sonraki uzun akşamlarda patikalarda dolaşır, sevişirlerdi; şerbetçiotu toplama sezonunu da genellikle düğünler izlerdi. Yatakların, tencere tavaların, sandalye ve masaların yüklü olduğu at arabalarıyla giderlerdi; şerbetçiotu toplama işi sona erince Ferne de boşalırdı. Onlar çok ayrıcalıklıydılar ve Londra’dan gelen insanları adlandırdıkları şekliyle, yabancıların davetsiz gelişi hoşlarına gitmiyordu; onları hor görürlerdi ama korkarlardı da; kaba insanlardı ve muhterem taşra ahalisi onlarla kaynaşmak istemezdi. Eskiden şerbetçiotu toplayanlar ağıllarda uyurdu, ama on yıl önce çayırlığın kenarına bir dizi kulübe yapılmıştı; Athelny’ler de diğer pek çokları gibi her yıl aynı kulübede kalıyordu.</p>

  <p>Athelny Philip’le buluşmak için istasyona, kalması için bir oda ayarladığı handan ödünç aldığı bir at arabasıyla geldi. Han şerbetçiotu tarlasına beş yüz metre kadar mesafedeydi. Çantasını oraya bırakıp, kulübelerin bulunduğu çayırlığa doğru yürüdüler. Bunlar upuzun, alçak barakalardan başka bir şey değildi, yaklaşık bir metrekarelik odalara bölünmüşlerdi. Her birinin önünde ateş yanıyordu, etrafında bir aile toplanmıştı, hevesle akşam yemeğinin pişmesini izliyorlardı. Deniz havası ve güneş, Athelny’nin çocuklarının yüzlerini şimdiden bronzlaştırmıştı. Bayan Athelny, güneş şapkasıyla başka bir kadın gibi görünüyordu: Şehirde geçirdiği uzun yıllar onda büyük bir değişiklik yaratmamış gibiydi; doğma büyüme taşra kadınıydı ve kırsalda kendisini nasıl da evinde hissettiği belli oluyordu. Domuz pastırması kızartıyor, aynı anda küçük çocuklara göz kulak oluyordu ama Philip gelince onunla candan tokalaştı ve neşeyle gülümsedi. Athelny, taşra hayatının zevkleri konusunda şevk doluydu.</p>

  <p>“Yaşadığımız şehirlerde güneş ve ışıktan mahrumuz. Bu hayat değil, uzun bir mahkûmiyet. Hadi her şeyimizi satalım, Betty ve taşrada bir çiftlik alalım.”</p>

  <p>“Seni taşrada hayal edebiliyorum,” diye cevapladı kadın tatlı sert bir küçümsemeyle. “Kışın ilk yağmurlu gününde Londra diye ağlamaya başlarsın.” Philip’e döndü. “Buraya geldiğimizde Athelny hep böyledir. Taşrayı çok severim! O bir pancar sineğiyle şalgamı birbirinden ayıramaz.”</p>

  <p>“Baba tembeldi bugün,” dedi Jane, karakteristik doğruculuğuyla, “tek bir sele doldurmadı.”</p>

  <p>“Elimi hızlandırıyorum evlat, yarın hepinizin toplamından daha fazla sele dolduracağım.”</p>

  <p>“Gelip yemeğinizi yiyin çocuklar,” dedi Bayan Athelny. “Sally nerede?”</p>

  <p>“Buradayım anne.”</p>

  <p>Sally küçük kulübelerinden çıktı, odun ateşinden yükselen alevler yüzüne keskin bir ışık düşürüyordu. Philip onu en son, terzideyken giymeye başladığı elbisesi içinde görmüştü ve şimdi giydiği bol ve çalışmaya müsait emprime elbise ona bir tür çekicilik katmıştı; yenleri sıyırmış, güçlü dolgun kollarını ortaya çıkarmıştı. O da güneş şapkası takmıştı.</p>

  <p>“Masallardaki sütçü kadınlar gibi olmuşsun,” dedi Philip, onunla tokalaşırken.</p>

  <p>“Şerbetçiotu tarlasının dilberi o,” dedi Athelny. “Köy ağasının oğlu seni görecek olsa kaşla göz arası sana evlenme teklif edeceğine kalıbımı basarım.”</p>

  <p>“Köy ağasının oğlu yok baba,” dedi Sally.</p>

  <p>Oturacak bir yer bakındı, Philip ona yanında yer açtı. Odun ateşinin aydınlattığı gecede harikulade görünüyordu. Taşralı bir tanrıça gibiydi, ihtiyar Herrick’in öve öve bitiremediği diri, güçlü kızları akla getiriyordu. Yemek sadeydi - ekmek ve yağ, çıtır domuz pastırması, çocukları için çay, Bay ve Bayan Athelny ile Philip için bira. İştahla yiyen Athelny, yediği her şeye yüksek sesle övgüler yağdırdı. Lucullus’u<a class="dipnot2" href="../Text/dipnotlar.xhtml#a107" id="k107"><sup>[107]</sup></a>&nbsp;hor gören sözler sarf etti ve Brillat-Savarin’e hakaretler yağdırdı.</p>

  <p>“İnsan senin hakkında tek bir şey söyleyebilir Athelny,” dedi karısı, “yemekten büyük keyif alıyorsun, buna hiç şüphe yok.”</p>

  <p>“Senin ellerin pişirince Betty’ciğim,” dedi, işaretparmağını teatral bir edayla uzatarak.</p>

  <p>Philip kendini çok rahat hissediyordu. Mutlulukla ateşe, onun etrafında toplanmış insanlara ve geceye uzanan alevlerinin rengine bakıyordu; çayırlığın sonunda büyük karaağaçlardan oluşan bir hat ve üstlerinde de yıldızlı gökyüzü vardı. Çocuklar konuşup gülüşüyor, onların arasında çocuk olan Athelny de numaraları ve hayal gücüyle onları kahkahaya boğuyordu.</p>

  <p>“Athelny’yi burada pek bir seviyorlar,” dedi karısı. “Bayan Bridges bana, Bay Athelny olmasa ne yaparım artık bilmem, dedi. Hep bir işler karıştırıyor, bir aile babasından ziyade okullu bir çocuk gibi.”</p>

  <p>Sally sessizce oturdu ama Philip’i büyüleyen düşünceli haliyle ona eşlik etti. Yanında Sally’nin olması çok hoştu, ara sıra onun bronzlaşmış, sağlıklı yüzüne bakıyordu. Bir defasında onun bakışlarını yakaladı ve kız hafifçe gülümsedi. Yemek bitince Sally’yle bir küçük erkek kardeşi, temizlenmek için bir kova su getirsinler diye çayırlığın aşağısında akan bir dereye gönderildiler.</p>

  <p>“Siz çocuklar, Philip Amcanıza nerede yattığımızı gösterin, sonra da yatağa gitmeniz gerek.”</p>

  <p>Küçük eller Philip’i kavradı ve kulübeye doğru sürüklendi. İçeri girip bir kibrit çaktı. İçeride hiç mobilya yoktu; giysilerin bulunduğu bir tenekeden başka sadece yataklar vardı; her biri bir duvar dibinde olacak şekilde üç yatak bulunuyordu. Athelny, Philip’in peşinden içeri girdi ve bunları gururla gösterdi.</p>

  <p>“Bunların üstünde uyuyorlar,” dedi gür sesle. Senin yaylı döşeğinle ve kaz tüyüyle falan alakası yok. Hiçbir yerde buradaki kadar derin uyku çekemiyorum. <i>Sen</i> çarşafların arasında uyuyacaksın. Sevgili dostum, ruhumun ta derininden acıyorum sana.”</p>

  <p>Yataklar kalın bir tabaka şerbetçiotu sapından ibaretti, samanla kaplanmış üst yüzeyine ise bir battaniye örtülmüştü. Açık havada geçen bir günün ardından mutlu toplayıcılar, her tarafı kaplayan aromatik şerbetçiotu kokusuyla, horul horul uyuyorlardı. Saat dokuz oldu mu çayırlık tamamen sessizleşiyor ve herkes yatmaya gidiyordu ama hâlâ handa takılan bir iki erkek, orası saat onda kapanana dek dönmüyordu. Athelny, Philip’le birlikte hana yürüdü. Ama gitmeden önce Bayan Athelny ona şöyle dedi:</p>

  <p>“Saat altıya çeyrek kala gibi kahvaltı ediyoruz ama tahmin ederim sen o kadar erken kalkmazsın. Bizim altıda işe gitmemiz gerek.”</p>

  <p>“Elbette erken kalkar,” diye bağırdı Athelny, “üstelik hepimiz gibi o da çalışmak zorunda. Yatacak yerin parasını çıkarmalı. Çalışmak yoksa yemek de yok delikanlı.”</p>

  <p>“Çocuklar kahvaltıdan önce yıkanmak için aşağı iniyor, dönerken sana seslenebilirler. ‘Neşeli Denizci’nin önünden geçiyorlar.”</p>

  <p>“Beni uyandırırlarsa onlarla gidip yıkanabilirim,” dedi Philip.</p>

  <p>Jane, Harold ve Edward bu öneri üstüne mutlulukla bağrışıp çağrıştılar ve ertesi sabah Philip, çocukların odaya dalıvermesiyle çok derin bir uykudan uyandı. Oğlanlar yatağında zıpladı, onları terlikle kovalaması gerekti. Bir ceketle pantolon giyip aşağı indi. Gün yeni doğuyordu, havada hafif bir ayaz vardı; ama gökyüzü bulutsuzdu ve güneş sapsarı parlıyordu. Connie’nin elini tutan Sally, kolunda bir havlu ve mayoyla yolun ortasında dikilmekteydi. Philip şimdi onun güneş şapkasının lavanta rengi olduğunu seçebiliyordu ve kırmızı-bronz yüzüne karşı elma gibi duruyordu. Sally onu ağırbaşlı, tatlı gülüşüyle selamladı ve Philip birden onun dişlerinin küçük, düzgün ve çok beyaz olduğunu fark etti. Daha önce nasıl olup da bunun dikkatini çekmediğini merak etti.</p>

  <p>“Bana kalsa bırakırdım uyurdun,” dedi, “ama yukarı çıkıp seni uyandırdılar. Aslında gelmek istemediğini söyledim.”</p>

  <p>“Ah, evet, istiyorum.”</p>

  <p>Yoldan aşağı yürüdüler, ardından bataklıktan geçtiler. Bu yoldan denize yaklaşık bir kilometrede ulaşılabiliyordu. Su soğuk ve gri görünüyordu, Philip bu görüntü karşısında titredi; ama diğerleri giysilerini alelacele çıkarıp bağır çağır denize doğru koştular. Sally her şeyi biraz yavaş yapıyordu, diğer hepsi Philip’in etrafında sular sıçratmaya başlayana dek suya girmedi. Yüzmek Philip’in tek başarısıydı; sudayken kendini evinde hissediyordu; biraz sonra, o bir yunusu, boğulan adamı ve saçını ıslatmaktan korkan şişman bir kadını oynarken hepsi onu taklit etti. Yıkanmak şamatalı geçti ve hepsini sudan çıkmaya ikna edebilmek için Sally’nin çok haşin davranması gerekti.</p>

  <p>Philip’e, “Sen de onlar kadar yaramazsın,” dedi ciddi, anaç edasıyla; bu tavır onda hem komik hem dokunaklı görünüyordu. “Sen burada yokken hiç bu kadar yaramazlık yapmıyorlar.”</p>

  <p>Yürüyerek geri döndüler, Sally parlak saçlarını bir omzunun üstünden salmıştı ve güneş şapkası elindeydi, ama kulübeye vardıklarında Bayan Athelny şerbetçiotu tarlasına doğru yola çıkmak üzere hazırlanmıştı bile. Bir insanın giyebileceği en eski pantolonu üstüne geçirmiş, iliklediği ceketinin altında gömlek bulunmayan ve geniş kenarlı yumuşak şapkasını takmış olan Athelny, bir ateşin üstünde çubuğa geçirdiği çirozları pişiriyordu. Keyfi yerindeydi: Tam bir eşkıyaya benziyordu. Grubu görür görmez, mis gibi kokan çirozlara doğru yüksek sesle <i>Macbeth</i>’ten cadılar korosunu söylemeye başladı.</p>

  <p>“Kahvaltınızla oyalanmasanız iyi edersiniz, yoksa anneniz kızacak,” dedi geldiklerinde.</p>

  <p>Birkaç dakika içinde, Harold’la Jane ellerinde birer dilim yağlı ekmek, şerbetçiotu tarlasına uzanan çayırlıktan sallana sahana yürüyerek geçmeye başladılar. En son onlar yola çıkmıştı. Bir şerbetçiotu tarlası, Philip’e çocukluğunu hatırlatan manzaralardan biriydi ve şerbetçiotu işleme tesisleri onun için Kentish’in en tipik özelliklerinden biriydi. Hiç yabancılık çekmiyor, aksine kendini evinde hissederek uzun şerbetçiotu sıraları boyunca Sally’nin peşinden gidiyordu. Güneş artık pırıl pırıldı, keskin bir gölge oluşmasına yol açıyordu. Philip, yeşil yaprakların bolluğuyla göz ziyafeti çekti. Şerbetçiotları sararmaya yüz tutmuştu ve ona göre bunlarda, Sicilyalı şairlerin mor üzümde bulduğu güzellik ve tutku vardı. Sıralar boyunca yürürken, Philip bu zengin bolluktan başının döndüğünü hissetti. Özlü Kentish toprağından yükselen tatlı koku ve fasılalı eylül esintisi, şerbetçiotlarının hoş parfümüyle yüklüydü. Athelstan sarhoşluğu içgüdüsel olarak hissetmişti çünkü sesini yükseltip şarkı söylemeye başlamıştı; on beş yaşındaki bir oğlanın çatlak sesiydi bu ve Sally arkasını döndü.</p>

  <p>“Sessiz ol, Athelstan, yoksa gök gürültülü fırtınaya maruz kalacağız.”</p>

  <p>Bir dakika sonra uğultulu gelen sesler duydular ve bir dakika daha geçmesinin ardından toplayıcılara rastladılar. Hepsi harıl harıl çalışıyor, toplarken konuşup gülüşüyorlardı. Sandalyelere, taburelere, kutulara oturmuşlardı, sepetleri yanlarındaydı; kimileri de bidonun yanında dikilmiş topladıkları şerbetçiotlarını doğrudan onun içine atıyorlardı. Etrafta pek çok çocuk, hayli sayıda da bebek vardı; bazıları derme çatma beşiklerdeydi, bazıları ise kilimlere sarılıp yumuşak, kahverengi toprağın üstüne bırakılmıştı. Çocuklar toplama işini çok az yapıp bol bol oynuyorlardı. Kadınlar durmaksızın çalışıyordu, küçüklüklerinden beri toplayıcıydılar ve Londra’dan gelen yabancılardan iki kat hızlı topluyorlardı. Bir günde kaç kile topladıkları konusunda böbürleniyorlardı, ama artık eskisi kadar para kazanamamaktan şikâyetçiydiler: Eskiden beş kileye bir şilin öderlerdi, şimdiyse ücret sekiz, hatta dokuz kileye bir şilindi. Eskiden olsa iyi bir toplayıcı bir sezonda yılın kalanında idare edecek kadar para kazanabilirdi ama şimdi hiçbir şey etmiyordu; bedelsiz tatil yapmış oluyordunuz ve hepsi buydu. Bayan Hill toplayıcılıktan kazandığı parayla kendisine bir piyano almıştı, kendisi demişti bunu, ama çok elisıkı biriydi, kimse bu kadar cimri olamazdı ve çoğu insan bunun gerçek olmadığını düşünüyordu; belki de gerçek bilinse, onun bankadaki bir kenara ayırdığı parasından da biraz eklediği ortaya çıkacaktı.</p>

  <p>Şerbetçiotu toplayanlar, çocuklar hariç on toplayıcıdan oluşan sele gruplarına ayrılmıştı ve Athelny, tamamen kendi ailesinden oluşan bir gruba sahip olduğu günle ilgili yüksek sesle böbürleniyordu. Her grubun bir sele sorumlusu vardı, bu kişinin görevi gruba selelerdeki şerbetçiotu hevenklerini tedarik etmekti (sele ahşap çerçeveli büyük bir çuvaldı, yaklaşık iki metre yüksekliğindeydi ve bunlardan oluşan uzun sıralar şerbetçiotu sıralarının arasına yerleştirilmişti); ve Athelny ailesinin üyeleri bir grup oluşturacak kadar büyüdüğünde bu pozisyona göz dikmişti. Bu sırada, kendisi zahmete girmektense daha çok başkalarını cesaretlendirmeye çalışıyordu. Aylak aylak yürüyüp, yarım saattir harıl harıl çalışan ve şimdiden bir sepeti seleye boşaltmış olan Bayan Athelny’nin yanına gitti ve sigarası dudaklarının arasında toplamaya başladı. O gün anneden başka herkesten fazla toplayacağını iddia ediyordu -elbette kimse anneden daha fazla toplayamazdı- bu da ona Aphrodite’nin meraklı Psykhe üstünde yaptığı denemeleri hatırlattı ve çocuklarına, onun görmediği güveye duyduğu aşkının hikâyesini anlatmaya başladı. Hikâyeyi çok güzel anlattı. Dudaklarında bir gülümsemeyle dinleyen Philip’e göre bu eski hikâye duruma çok uygundu. Şimdi gök masmaviydi, Yunanistan’da bile bundan daha güzel olabileceğini sanmıyordu. Sarı saçları ve pembe yanaklarıyla çocuklar güçlü, sağlıklı ve capcanlıydı; şerbetçiotlarının narin biçimi; yaprakların, trompetlerin gümbürtüsünü hatırlatan olağanüstü zümrüt yeşili; sıralardan aşağı doğru baktığınızda bir noktaya doğru daralan, güneş boneleriyle toplayıcıların bulunduğu yeşil vadinin büyüsü: Burada profesörlerin kitaplarında ya da müzelerde bulabileceğinizden daha fazla Yunan ruhu vardı belki de. Rüzgârlı beyaz yolları ve çitleri, karaağaçlı yeşil çayırları, tepelerin ve onları taçlandıran korulukların oluşturduğu narin hattı, bataklıkların düzlüğünü ve Kuzey Denizi’nin melankolisini düşündü. Onun güzelliğini hissedebilmekten çok memnundu. Ama Athelny artık sıkılmaya başlamıştı ve Robert Kemp’in annesinin hatırını sormaya gideceğini bildirdi. Tarladaki herkesi tanıyor, onlara önadlarıyla hitap ediyordu; onların aile tarihçelerini, doğumlarından itibaren olup biten her şeyi biliyordu. Zararsız bir kendini beğenmişlikle onların arasında tam bir centilmeni oynuyordu ve bu samimiyetinde hafif bir tenezzül okunuyordu. Philip onunla gitmeyecekti.</p>

  <p>“Yediğim yemeği kazanacağım,” dedi.</p>

  <p>Yürüyüp uzaklaşırken, “Çok haklısın, evladım,” diye cevapladı Athelny elini sallayarak. “İş yoksa yemek de yok.”</p>
</body>
</html>