<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>117</h2>

  <p>Philip, Athelny’ye yazıp Dorsetshire’da vekâleten geçici görevde bulunduğunu haber vermişti ve bir süre sonra ondan bir cevap aldı. Mektup Athelny’nin hep takındığı resmi havada kaleme alınmış, değerli taşlarla bezenmiş bir Acem tacı gibi şatafatlı sözlerle bezenmişti; simsiyah harflerle, okunmasının güçlüğünden dolayı kendisiyle gurur duyduğu el yazısıyla yazılmıştı. Philip’e, her yıl gittikleri Kentish şerbetçiotu tarlasında ona ve ailesine katılmasını teklif ediyordu; onu ikna etmek için de Philip’in ruhu ile şerbetçiotlarının kıvrımlı filizleri hakkında çeşit çeşit güzel ve karmaşık şeyler eklemişti. Philip hemen cevap yazıp serbest kaldığı ilk gün geleceğini bildirdi. Her ne kadar orada doğmuş olmasa da Thanet adasına karşı hep özel bir sempatisi olmuştu ve toprağa çok yakın geçirilecek iki haftanın düşüncesi, Arcady’nin zeytin ağaçları arasında, mavi göğün altında sadece aylaklık etmek içini hevesle doldurdu.</p>

  <p>Farnley’deki dört haftalık görevi çabucak geçti. Falezde, golf sahasını çevreleyen kırmızı tuğlalı villaları ve yazlıkçılara hizmet etmek için kısa süre önce açılan büyük bir oteliyle yeni bir kasaba doğuyordu; ama Philip oraya çok seyrek gitmişti. Aşağıda, limanın orada, geçmiş bir yüzyıla ait küçük taş evler hoş bir karmaşayla kümelenmişti; dik yokuşlu dar sokaklar hayal gücünü harekete geçiren bir eskilik havası taşıyordu. Su kıyısında, önlerinde küçük, düzgün bahçeleri olan intizamlı kulübeler vardı; burada ticaret gemilerinde çalışmış emekli kaptanlar, hayatlarını denizden kazanan erkeklerin dul eşleri ya da anneleri oturuyordu; bu insanlar tuhaf ve huzurlu görünüyordu. Küçük limana, İspanya’dan ve Doğu Akdeniz ülkelerinden berduşlar, düşük tonajlı gemiler gelirdi; ara sıra da bir yelkenli gemi serüven rüzgârlarıyla buraya savruluyordu. Burası Philip’e Blackstable’daki kömür madencilerinin olduğu küçük pis limanı hatırlatıyordu; başta bir arzuyken şimdi bir takıntıya dönüşmüş Doğu ülkelerini ve tropikal iklimin hüküm sürdüğü denizlerdeki güneşli adaları düşünüyordu. Ama burada insan kendini engin, derin okyanusa, daima sınırlı görünen Kuzey Denizi’nin kıyısında olduğundan daha yakın hissediyordu; burada dümdüz enginliğe bakarken uzun bir nefes alabilirdiniz; batı rüzgârı, İngiltere’nin hoş yumuşak tuzlu rüzgârı, insanın içini coşkuyla doldurur ve aynı zamanda kalbinin yumuşamasını sağlardı.</p>

  <p>Philip’in Doktor South’un yanındaki son haftasında, bir akşam, ihtiyar doktorla Philip reçeteleri hazırlamaktayken muayenehanenin kapısından bir çocuk girdi. Suratı pis, ayakları çıplak, perişan kılıklı küçük bir kızdı. Philip kapıyı açtı.</p>

  <p>“Lütfen efendim, Ivy Yolu’ndaki Bayan Fletcher’ın evine hemen gelebilir misiniz?”</p>

  <p>“Bayan Fletcher’ın nesi var?” dedi Doktor South hırıltılı, yüksek sesiyle.</p>

  <p>Çocuk onu umursamadı, tekrar Philip’e dönüp konuştu.</p>

  <p>“Lütfen efendim, küçük oğlu bir kaza geçirdi, hemen gelir misiniz?”</p>

  <p>“Bayan Fletcher’a geleceğimi söyle,” diye seslendi Doktor South.</p>

  <p>Küçük kız bir an tereddüt etti, pis ağzına pis parmağını sokup hareketsiz dikildi ve Philip’e baktı.</p>

  <p>“Sorun nedir çocuk?” dedi Philip gülümseyerek.</p>

  <p>“Lütfen efendim, Bayan Fletcher dedi ki yeni doktor gelebilir mi?”</p>

  <p>Muayenehanede bir ses duyuldu, Doktor South hole çıktı.</p>

  <p>“Bayan Fletcher benden memnun değil mi?” diye bağırdı. “Doğduğundan beri Bayan Fletcher’a ben bakıyorum. Onun pis veledine mi bakamayacakmışım?”</p>

  <p>Küçük kız bir an ağlayacak gibi göründü, sonra aklına daha iyi bir şey geldi; inadına Doktor South’a dil çıkardı ve adam şaşkınlığını üstünden atamadan olabildiğince hızlı biçimde koşarak uzaklaştı. Philip, ihtiyarın sinirlendiğini fark etti.</p>

  <p>“Çok bitkin görünüyorsunuz, Ivy Yolu’na da bayağı mesafe var,” dedi Philip, ona gitmemesi için bir mazeret vermek için.</p>

  <p>Doktor South hafifçe homurdandı.</p>

  <p>“İki bacağını da kullanabilen bir adam için, sadece bir buçuk bacağını kullanabilen birinden pekâlâ daha yakın.”</p>

  <p>Philip kızardı ve bir süre sessizce durdu.</p>

  <p>“Benim gitmemi ister misiniz, yoksa kendiniz mi gidersiniz?” dedi sonunda buz gibi bir sesle.</p>

  <p>“Benim gitmemin ne manası var? Seni istemişler.”</p>

  <p>Philip şapkasını alıp hastayı görmeye gitti. Döndüğünde saat neredeyse sekiz olmuştu. Doktor South yemek odasında, sırtı şömineye dönük biçimde dikiliyordu.</p>

  <p>“Gideli bayağı zaman oldu,” dedi.</p>

  <p>“Özür dilerim. Neden yemeğe başlamadınız?”</p>

  <p>“Çünkü beklemeyi tercih ettim. Bunca zaman Bayan Fletcher’da miydin?”</p>

  <p>“Hayır, ne yazık ki değildim. Dönüş yolunda günbatımını izlemek için durdum, zamanı unutmuşum.”</p>

  <p>Doktor South cevap vermedi, hizmetçi ızgara çaçabalığı getirdi. Philip yemeğini büyük bir iştahla yedi. Birdenbire Doktor South ona bir soru sordu.</p>

  <p>“Neden izledin günbatımını?”</p>

  <p>Philip ağzı dolu halde cevapladı:</p>

  <p>“Çünkü mutluydum.”</p>

  <p>Doktor South ona tuhaf tuhaf baktı; yaşlı, yorgun yüzünden küçük bir gülümsemenin gölgesi geçti. Yemeğin geri kalanında konuşmadılar; ama hizmetçi onlara porto şaraplarını verip odadan çıkınca, yaşlı adam arkasına yaslanıp keskin bakışlarını Philip’e dikti.</p>

  <p>“Topal bacağından bahsetmem seni biraz sarstı mı genç dostum?” dedi.</p>

  <p>“İnsanlar bana ne zaman kızsalar, doğrudan ya da dolaylı olarak yaparlar bunu.”</p>

  <p>“Bunun senin zayıf noktan olduğunu biliyorlar herhalde.”</p>

  <p>Philip onun yüzüne dik dik baktı.</p>

  <p>“Bunu keşfetmekten çok memnun mu oldunuz?”</p>

  <p>Doktor cevap vermedi ama buruk bir neşeyle hafifçe kıkırdadı. Bir süre bakışlarını birbirlerine dikip oturdular. Ardından Doktor South, Philip’i büyük hayrete düşürdü.</p>

  <p>“Neden burada kalmıyorsun ve ben de kabakulaklı o lanet olası ahmağı başımdan atmıyorum?”</p>

  <p>“Çok naziksiniz, ama sonbaharda hastanede çalışmaya başlayacağım. Sonrasında iş bulmamda bunun büyük faydası olacak bana.”</p>

  <p>“Sana ortaklık öneriyorum,” dedi Doktor South somurtarak.</p>

  <p>“Neden?” diye sordu Philip hayretle.</p>

  <p>“Burada seni sevdiler gibi görünüyor.”</p>

  <p>“Bu gerçeğin tarafınızdan rağbet göreceğini hiç ummazdım,” dedi Philip soğuk bir sesle.</p>

  <p>“Kırk yıl doktorluk yaptıktan sonra insanların asistanımı bana tercih etmelerini azıcık umursayacağımı mı sanıyorsun? Hayır, dostum. Hastalarımla benim aramda hiçbir duygusallık yoktur. Onlardan takdir beklemem, ücretimi ödemelerini beklerim. Ee, ne diyorsun?”</p>

  <p>Philip teklifi düşündüğünden değil de çok şaşırdığı için hiçbir karşılık vermedi. Yeni mezun birine ortaklık önermek belli ki çok sıra dışı bir şeydi; ardından, her ne kadar hiçbir şey bunu ona söyletemezse de Doktor South’un kendisinden hoşlandığını hayretle fark etti. Bunu söylediğinde St. Luke’taki sekreterin ne çok eğleneceğini düşündü.</p>

  <p>“Meslek yılda ortalama yedi yüz kazandırıyor. Senin payının ne kadar olacağını hesap edebiliriz, sen de bana bunu parça parça ödersin. Öldüğüm zaman da yerime geçersin. Bence bu iki üç yıl hastane hastane dolaşmaktan ve sonra da kendi işini kurana dek asistanlık yapmaktan iyidir.”</p>

  <p>Philip bunun kendi mesleğinden olan çoğu insanın atlayacağı bir fırsat olduğunu biliyordu; meslekte doktor fazlası vardı ve tanıdıklarının yarısı, bunun kadar az beceri gerektiren kesin bir işi kabul etmekten minnettar olurdu.</p>

  <p>“Çok özür dilerim ama yapamam,” dedi. “Bu, yıllardır hedeflediğim her şeyden vazgeçmek demek. Öyle ya da böyle zor zamanlar geçirdim ama önümde hep, mezun olduktan sonra seyahat etme umudu vardı; şimdi de sabah uyandığımda kemiklerim yola düşmek için ağrıyor resmen, nereye olduğu önemli değil, sadece uzağa, daha önce gitmediğim yerlere.”</p>

  <p>Artık bu hedef çok yakın görünüyordu. Önümüzdeki yılın ortasında St. Luke’taki görevini bitirecek ve ardından İspanya’ya gidecekti; orada birkaç ay geçirmeye, ona romantizmin timsali gelen bu ülkeyi gezmeye gücü yeterdi; ardından bir gemiye binip Doğu’ya gidecekti. Hayat önünde uzanıyordu ve zamanın önemi yoktu. İsterse yıllarca tenha yerlerde, yabancı insanların arasında, hayatın tuhaf yollara sürüklediği yerlerde başıboş dolaşabilirdi. Ne aradığını ya da seyahatlerinin ona ne getireceğini bilmiyordu; ama hayata dair yeni şeyler öğrenebileceğini ve çözdükçe ona daha gizemli gelen bu esrara dair bir tür ipucu bulabileceğini hissediyordu. Üstelik hiçbir şey bulamasa bile en azından kalbini kemirip duran bu huzursuzluğu giderebilirdi. Ama Doktor South ona büyük bir nezaket göstermişti ve teklifini doğru dürüst bir neden sunamadan reddetmek nankörlük gibi görünüyordu; bu yüzden utangaç tavrıyla, mümkün olduğunca gerçekçi görünmeye çalışarak, büyük tutkuyla önemsediği planları gerçekleştirmenin neden önemli olduğunu açıklamak için bazı girişimlerde bulundu.</p>

  <p>Doktor South sessizce dinledi, zeki yaşlı gözlerine yumuşak bir bakış yerleşti. Teklifini kabul etmesi için ona baskı yapmaması Philip’e ayrıca bir nezaket gibi geldi. İyilik çoğu zaman buyurgan olurdu. Philip’in nedenlerini mantıklı bulmuşa benziyordu. Konudan vazgeçip, kendi gençliğini anlatmaya koyuldu; Kraliyet Donanması’nda uzun yıllar geçirmişti ve denizle olan uzun bağı, emekli olduğunda Farnley’ye yerleşmesinin sebebi olmuştu. Philip’e Pasifik’teki eski günleri ve Çin’deki heyecanlı maceraları anlattı. Borneo’daki kafa avcılarına karşı bir sefere katılmıştı ve Samoa’nın hâlâ bağımsız bir ülke olduğu zamanları biliyordu. Mercan adalarına dokunmuştu. Philip onu dinlerken kendinden geçti. Philip’e kendisini azar azar anlattı. Doktor South duldu, karısı otuz yıl önce ölmüştü, kızı da Rodezya’da bir çiftçiyle evlenmişti; adamla kavga etmişti ve kızı on yıldır İngiltere’ye gelmemişti. Hiç karısı ya da çocuğu olmamış gibiydi. Çok yalnızdı. Huysuzluğu, gerçek bir hayal kırıklığını gizlemek için takındığı bir kalkandan fazlası değildi; onun sabırsızlıkla değil de büyük bir nefretle, ihtiyarlıktan iğrenerek ve kendini getirdiği sınırlamalardan azat edemeyerek ama yine de hayatının çoraklığına tek çözümün ölmek olduğu hissiyle sadece ölümü beklediğini görmek Philip’e acıklı geldi. Philip’le yolları kesişmişti ve kızıyla uzun zaman ayrı kalması sonucu yok olan doğal duygusal yakınlık -kavgada kocasının tarafını tutmuştu ve onun çocuklarını hiç görmemişti- Philip’te karşılık bulmuştu. Başta buna sinirlenmiş, kendi kendine bunun bunama belirtisi olduğunu söylemişti; ama Philip’te onu çeken bir şey vardı ve kendisini ona gülümserken bulmuştu. Philip onun canını sıkmıyordu. Bir iki kez elini omzuna koymuştu; bu yıllar önce kızı İngiltere’den ayrıldığından beri bir okşayışa en yakın şeydi. Philip’in gitme vakti gelince, Doktor South onu istasyona kadar geçirdi: Tarifsiz bir üzüntü içinde olduğunu fark etti.</p>

  <p>“Burada harika zaman geçirdim,” dedi Philip. “Bana karşı çok iyiydiniz.”</p>

  <p>“Gitmekten pek memnunsundur herhalde?”</p>

  <p>“Burada olmak hoşuma gitti.”</p>

  <p>“Ama dünyaya açılmak istiyorsun, değil mi? Ah, şu gençlik.” Bir an tereddüt etti. “Fikrini değiştirecek olursan teklifimin hâlâ geçerli olduğunu hatırlamanı isterim.”</p>

  <p>“Çok ama çok iyisiniz.”</p>

  <p>Philip vagonun penceresinden uzanıp onunla tokalaştı ve tren buharlar saçarak istasyondan çıktı. Philip şerbetçiotu tarlasında geçireceği iki haftayı düşündü: Arkadaşlarını tekrar görme fikri onu mutlu ediyordu ve güzel bir gün olduğu için keyifliydi. Doktor South ağır ağır yürüyerek boş evine döndü. Kendini çok yaşlı ve çok yalnız hissediyordu.</p>
</body>
</html>