<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>44</h2>

  <p>Ama her şeye rağmen, ertesi pazar Bayan Price onu Louvre’a götürmeyi teklif ettiğinde Philip kabul etti. Kız ona <i>Mona Lisa’yı</i> gösterdi. Philip resme azıcık hayal kırıklığı hissederek baktı ama Walter Pater’in dünyanın en ünlü resmine güzellik katan kıymetli sözlerini ezberleyene dek okumuştu ve şimdi bunları Bayan Price’a tekrar etti.</p>

  <p>“Tamamen edebiyat,” dedi kız, biraz kibirle. “Bundan uzaklaşman lazım.”</p>

  <p>Ona Rembrandtları gösterdi ve resimler hakkında pek çok yerli yerinde söz etti. <i>Emmaus Hacıları</i>’nın önünde durdu.</p>

  <p>“Bunun güzelliğini hissettiğin zaman resim hakkında bir şeyler anlamış olacaksın,” dedi.</p>

  <p>Ona Ingres’nin <i>Büyük Odalık</i> ile <i>Kaynak</i> adlı resimlerini gösterdi. Fanny Price amirane bir kılavuzdu, onun dilediği şeylere bakmasına izin vermedi ve kendi hayran olduğu eserlere hayranlık duyması için onu zorlamaya çalıştı. Sanat eğitimini umutsuzca ciddiye alıyordu ve Long Gallery’de, Raffaelli’nin bir resmi gibi görünen neşeli, güneşli ve kentli Tuileries Bahçesi’ne bakan bir pencerenin önünden geçerken Philip bağırdı:</p>

  <p>“Şu güzelliğe bak! Hadi burada bir dakika duralım.” Fanny Price kayıtsızca şöyle dedi: “Evet, pekâlâ. Gerçi buraya resimlere bakmaya geldik.”</p>

  <p>Neşeli ve capcanlı sonbahar havası Philip’in içini coşkuyla doldurdu; gün ortasına doğru Louvre’un büyük bahçesinde dururlarken Flanagan gibi bağırmak istedi: Sanatın canı cehenneme.</p>

  <p>“Hadi, Boul’ Mich’teki şu restoranlardan birine gidelim de bir şeyler atıştıralım, ne dersin?” diye önerdi Philip.</p>

  <p>Bayan Price ona şüpheyle baktı.</p>

  <p>“Öğle yemeğim beni evde bekliyor,” diye karşılık verdi.</p>

  <p>“Önemli değil. Onu yarın yiyebilirsin, izin ver de sana bir öğle yemeği ısmarlayayım.”</p>

  <p>“Neden böyle bir şey yapmak istediğini anlamıyorum.”</p>

  <p>“Hoşuma gideceği için,” diye cevapladı gülümseyerek.</p>

  <p>Nehrin öbür tarafına geçtiler, St. Michel Bulvarı’nın köşesinde bir restoran vardı.</p>

  <p>“Hadi buraya girelim.”</p>

  <p>“Hayır, girmem ben oraya, çok pahalı görünüyor.”</p>

  <p>Kararlı bir edayla yürüdü, Philip de onu izlemeye mecbur kaldı. Birkaç adım sonra daha küçük bir restorana vardılar; on-on iki kadar insan kaldırımda, bir tentenin altında öğle yemeği yiyordu; camında büyük beyaz harflerle şöyle yazıyordu: <i>Déjeuner 1.25, vin compris.</i></p>

  <p>“Bundan daha ucuzunu bulamayız, hem gayet iyi görünüyor.”</p>

  <p>Boş bir masaya oturup mönüde yazılı ilk madde olan omletin gelmesini beklediler. Philip gelip geçenleri keyifle izledi. Onlara karşı sempati duydu. Yorgundu ama çok mutluydu.</p>

  <p>“Şu bluz giymiş adama baksana. Müthiş değil mi!”</p>

  <p>Bayan Price’a baktı ve onu, akan görüntüyü umursamadan gözlerini tabağına dikmiş, iki ağır gözyaşı damlası yanaklarından süzülürken görünce çok şaşırdı.</p>

  <p>“Bu neden şimdi?” diye bağırdı.</p>

  <p>“Bana bir şey söylersen hemen kalkıp giderim buradan,” diye cevapladı kız.</p>

  <p>Philip’in kafası tamamen karışmıştı ama neyse ki o anda omlet geldi. Omleti ikiye böldü, yemeye başladılar. Philip önemsiz şeylerden konuşmak için elinden geleni yaptı, Bayan Price da buna uyum sağlamak için kendince çaba gösteriyor gibiydi; ama öğle yemeği tümüyle iyi geçti denemezdi. Philip kolayca tiksinirdi ve Bayan Price’ın yeme tarzı onun iştahını kesti. Gürültüyle, açgözlülükle, birazcık hayvanat bahçesindeki vahşi bir yaratıkmış gibi yiyordu; her bitirdiği yemekten sonra tabağı, tek bir sos damlasından bile olmak istemezmiş gibi ekmek parçalarıyla bembeyaz, pırıl pırıl olana dek sıyırıyordu. Camembert peyniri yediler; kızın peynirin kabuğunu ve ona verilen porsiyonun tamamını yediğini görmek Philip’in midesini bulandırdı. Açlıktan ölmek üzere olsa bundan daha aç kurtlar gibi yiyemezdi.</p>

  <p>Bayan Price anlaşılmaz biriydi, bir gün ondan samimi bir havada ayrılabilir, ertesi gün suratsız ya da kaba bir muameleyle karşılaşıp karşılaşmayacağınızı asla bilemezdiniz; ama Philip ondan çok şey öğrenmişti: Kendisi çok iyi çizim yapamasa da öğretilebilecek her şeyi biliyordu ve sürekli tavsiyeleri ilerlemesine yardımcı olmuştu. Bayan Otter da onun için faydalıydı ve bazen Bayan Chalice de işlerini eleştiriyordu; Lawson’ın cerbezeli ağız kalabalığından, Clutton örneğinden de bir şeyler öğrenmişti. Ama onun kendisinden başka herhangi birinden tavsiye alması Fanny Price’ın hiç hoşuna gitmiyordu ve başka birisiyle konuştuktan sonra Philip onun yardımını istediğinde, gaddar bir hoyratlıkla bunu yapmayı reddediyordu. Diğer öğrenciler -Lawson, Clutton, Flanagan- onunla ilgili Philip’e takılıyorlardı.</p>

  <p>“Dikkat et dostum,” diyorlardı, “sana âşık olmuş.”</p>

  <p>“Ah, ne saçmalık,” diyerek gülüyordu.</p>

  <p>Bayan Price’ın herhangi birine âşık olabileceği düşüncesi akıldışıydı. Onun iticiliğini, darmadağın saçlarını ve pis ellerini, lekelenmiş ve dikiş yerleri yıpranmış, hep giydiği kahverengi elbiseyi düşününce tüyleri diken diken oluyordu: Kızın meteliksiz olduğunu tahmin ediyordu, hepsi meteliksizdi ama en azından temiz olabilirdi; eteğini derleyip toplaması için de bir iğneyle iplik kesinlikle yeterdi.</p>

  <p>Philip tanışıklık kurduğu insanlarla ilgili izlenimlerini tasnif etmeye başlamıştı. Artık çok uzak görünen, Heidelberg’de geçirdiği o günlerdeki kadar saf değildi, inceleyip irdelemek niyetinde olduğu insanlığa karşı daha bilinçli bir ilgi geliştirmeye başlamıştı. Üç ay boyunca her gün gördüğü Clutton’ı, tanıştıkları ilk günden daha fazla tanımakta zorluk çekiyordu. Atölyedeki genel izlenim, onun yetenekli olduğu yönündeydi; büyük eserler yaratacağı düşünülüyordu ve o da bu genel izlenimi paylaşıyordu; ama tam olarak ne yapacağını ne o ne de başka biri tam bilebiliyordu. Amitrano’dan önce çeşitli atölyelerde -Julian’da, Beaux-Arts’da ve MacPherson’da- çalışmış ve daha fazla rahat bırakıldığını hissettiği için Amitrano’da başka yerlere kıyasla daha uzun kalmıştı. İşlerini göstermek hoşuna gitmiyordu ve sanat eğitimi alan çoğu genç adamın aksine, ne tavsiye alıyor ne de öneride bulunuyordu. Onun için hem çalışma hem de yatak odası işlevi gören Rue Campagne Premiere’deki küçük atölyede, sergilemeye ikna edilebilse ün kazanmasını sağlayacak muhteşem resimleri olduğu söyleniyordu. Model tutmaya gücü yetmemiş ama natürmort çalışmıştı ve Lawson sürekli başyapıt olduğunu söylediği bir tabak elmayı anlatıp duruyordu. Zor beğenen biriydi ve durmaksızın tam anlamıyla kavrayamadığı bir şeye ulaşmayı hedeflediğinden işlerinden bütünüyle hoşnutsuzdu: Belki bir figürün bir kısmı, bir ön kol, bir bacak ya da bir ayak, bir natürmorttaki bir bardak veya fincan onu memnun edebilirdi; o da bu parçayı resimden ayırıp saklar, tuvalin gerisini yok ederdi; bu yüzden insanlar onun işlerini görmek için davetsiz çıkageldiklerinde, onlara gösterecek tek bir resmi olmadığını söylemesi doğruydu. Bretonya’da kimsenin duymadığı, bir zamanlar borsacı olan ve orta yaşlarına gelince resim yapmaya başlamış tuhaf bir adama rastlamış, işlerinden çok etkilenmişti. Adam empresyonistlere sırtını dönmüş, sadece resim yapmak anlamında değil, görmek anlamında da zorlu şahsi bir yol tutturmuştu. Philip onda tuhaf biçimde orijinal bir şeyler olduğunu hissediyordu.</p>

  <p>Yemek yedikleri Gravier’s’de, akşamları da Versailles veya Closerie des Lilas’da, Clutton sessiz kalma eğilimindeydi. İnce yüzünde alaycı bir ifadeyle sakince oturuyor, ancak nükteli bir laf etme fırsatı doğunca konuşuyordu. Alay etmek hoşuna gidiyordu ve alaycılığını üzerinde uygulamaya koyabileceği biri oradaysa çok mutlu oluyordu. Resimden başka şeylerden nadiren bahsediyordu, o da ancak bunu yapmaya değer bulduğu bir iki kişi varsa... Philip onun içinde gerçekten bir şeyler olup olmadığını merak ediyordu: Ketumluğu, çelimsiz görünümü, iğneleyici espri anlayışı onun kişiliğini ortaya koyar gibiydi, ama bunlar hiçbir şeyi örtmeyen etkileyici bir maskeden başka bir şey de olmayabilirdi.</p>

  <p>Öte yandan Philip Lawson’la kısa zamanda samimi bir ilişki kurdu. Çeşitli ilgi alanları olması onu iyi bir arkadaş kılıyordu. Öğrencilerin çoğundan daha fazla okur, geliri düşük olmasına rağmen kitap almaya bayılırdı. Kitaplarını seve seve ödünç verirdi; Philip de böylece Flaubert’le Balzac’ı, Verlaine, Heredia ve Villiers L’Isle-Adam’ı tanıdı. Birlikte tiyatroya, bazen de Opera Comique galerisine gidiyorlardı. Odeon onlara çok yakındı ve Philip kısa zamanda, XIV. Louis ve tumturaklı Alexandrine tragedyaları konusunda arkadaşının tutkusunu paylaşmaya başladı. Rue Taitbout’da yetmiş beş santime mükemmel müzik dinleyebildikleri ve üstüne üstlük büyük olasılıkla içecek bir şeyler bulabildikleri Concerts Rouge vardı: Koltuklar rahatsızdı, mekân tıklım tıkıştı, Fransız tütünüyle ağırlaşmış havayı solumak felaketti, ama hevesli gençler olarak bunlara aldırmıyorlardı. Bazen Bal Bullier’ye gidiyorlardı. Böyle zamanlarda Flanagan onlara eşlik ediyordu. Onun kolayca uyarılması ve gürültücü heyecanı onları güldürüyordu. Harika bir dansçıydı ve daha salona gireli on dakika olmadan, yeni tanıştığı küçük bir tezgâhtar kızla etrafta hoplayıp zıplamaya başlardı.</p>

  <p>Hepsinin arzusu bir metres edinmekti. Bu, Paris’teki sanat öğrencilerinin sahip olması beklenen şahsi eşyalarının bir parçasıydı. Arkadaşları insanı buna göre değerlendirirdi. Havası atılacak bir şeydi. Ama sorun şuydu ki onların kendilerini ancak geçindirecek kadar paraları vardı ve her ne kadar Fransız kadınlarının tek kişilik parayla iki kişiyi geçindirebilecek kadar zeki olduğunu iddia etseler de koşulları bu gözle görmeye razı genç kadınlarla tanışmakta zorlanıyorlardı. Çoğunlukla, kendilerininkinden daha oturmuş bir saygınlığa sahip ressamların korumasındaki hanımları kıskanıp taciz etmekle yetiniyorlardı. Bu işlerin Paris’te bu kadar zor olması olağanüstüydü. Lawson genç biriyle tanışıp randevu koparabilmişti; yirmi dört saat boyunca heyecanlı heyecanlı dolaşıp karşılaştığı herkese onu nasıl baştan çıkardığını uzun uzadıya anlattı; ama kadın kararlaştırdıkları saatte ortalıkta görünmedi. Gravier’s’e çok geç, hırçın bir halde geldi ve bağırdı:</p>

  <p>“Kahrolası bir ödlek daha! Benden neden hoşlanmadıklarını anlamıyorum. Fransızcayı iyi konuşamadığım ya da kızıl saçım yüzünden herhalde. Paris’te birini bulamadan bir yıldan fazla geçirmiş olmak çok berbat bir şey.”</p>

  <p>“Doğru yolu izlemiyorsun,” dedi Flanagan.</p>

  <p>Onun anlatacak uzun ve kıskanılası bir zafer listesi vardı, her ne kadar bütün söylediklerine inanmadılarsa da bütünüyle yalan söylemediğini kabul etmeye mecbur kaldıkları kanıtlar vardı. Ama sürekli bir ilişki istemiyordu. Paris’te sadece iki yıl geçirmişti: Ailesini üniversiteye gitmektense buraya gelip sanat eğitimi alması konusunda ikna etmişti; ama bu dönemin sonunda Seattle’a dönecek ve babasının işini yapmaya başlayacaktı. Bu zaman zarfında mümkün olduğunca eğlenmeye kararlıydı ve aşk ilişkilerinde süreklilikten öte çeşitlilik istiyordu.</p>

  <p>“Onları nereden buluyorsun anlamıyorum,” dedi Lawson sinirli sinirli.</p>

  <p>“Oğlum, bu hiç zor değil ki,” diye cevapladı Flanagan. “Meseleye doğrudan giriyorsun. Sorun onlardan kurtulmakta. İşin inceliği burada.”</p>

  <p>Philip kadınlara arzu duyma zahmetine giremeyecek kadar çalışmasıyla, okuduğu kitaplarla, izlediği oyunlarla, dinlediği sohbetlerle meşguldü. Fransızcayı daha akıcı konuşabildiği zaman bunun için bol bol vakti olacağını düşünüyordu.</p>

  <p>Bayan Wilkinson’ı son gördüğünden bu yana artık bir yıldan fazla zaman geçmişti ve Paris’teki ilk haftaları, Blackstable’dan ayrılmadan hemen önce kadının ona yazdığı bir mektubu cevaplayamayacak kadar yoğun geçmişti. Bir diğer mektup geldiğinde, sitem dolu olduğunu bilerek ve o sıralar hiç bunu çekecek havada olmadığından, sonra açma niyetiyle onu bir kenara koymuştu; ama unutuvermiş ve bir ay sonra, bir çekmecede deliği olmayan bir çorap ararken rast gelinceye dek mektup gözüne hiç çarpmamıştı. Dehşetle açılmamış mektuba bakakaldı. Bayan Wilkinson’ın çok acı çekmiş olmasından korkuyordu ve kendisini canavar gibi hissetti; ama o zamana dek kadın çektiği sıkıntıyı, her halükârda en kötü kısmını atlatmış olmalıydı. Mektup ona kadınların ifadelerinde empatiye çok yer verebildiklerini göstermişti. Erkeklerin ifadeleri ise pek böyle değildi. Hiçbir şeyin bir daha asla Bayan Wilkinson’ı görmeye kendisini ikna edemeyeceğinden hayli emindi. O kadar uzun zaman yazmamıştı ki artık yazmaya değermiş gibi de görünmüyordu. Mektubu okumamaya karar verdi.</p>

  <p>“Bir daha yazmaz herhalde,” dedi kendi kendine. “Her şeyin bittiğini görmezden gelemez. Nihayetinde annem olacak yaşta; kendisinin daha iyi bilmesi gerek.”</p>

  <p>Bir iki saat biraz rahatsızlık hissetti. Benimsediği tavır kesinlikle doğruydu, ama bütün bu meseleden hoşnutsuzluk duymaktan kendini alamıyordu. Bununla birlikte, Bayan Wilkinson bir daha yazmadı; ne de saçma biçimde korktuğu gibi, onu arkadaşlarının önünde komik duruma düşürmek için birdenbire Paris’e gelmedi. Kısa bir süre sonra onu tamamıyla unuttu.</p>

  <p>Bu arada, Philip eski tanrılarından kesinlikle vazgeçti. Başta hor gördüğü empresyonistlerin eserlerine bakışı hayret verici bir hayranlığa dönüştü; artık kendisini Manet’nin, Monet’nin ve Degas’nın gerçek değerleri konusunda diğerleri kadar kararlılıkla konuşurken buluyordu. Ingres’nin <i>Büyük Odalık</i> resminin ve bir de <i>Olympia</i>’nın birer fotoğrafını satın aldı. Tıraş olurken onların güzelliği üstüne düşünebilsin diye fotoğrafları yan yana odasındaki lavabonun üstüne astı. Artık Monet’den önce hiçbir manzara resminin olmadığını kesinlikle biliyor; Rembrandt’ın <i>Emmaus Hacıları</i> veya Velasquez’in <i>Burnunu Pire Isırmış Hanım</i> resimlerinin önünde dikilirken gerçek bir ürperme hissediyordu. Resmin asıl adı bu değildi ama oturanın görüntüsündeki tiksindirici özelliğin resmin güzelliğine halel getirmediğini vurgulamak için Gravier’s’de böyle ayırt ediliyordu. Paris’e gelirken taktığı silindir şapkasıyla beyaz noktalı mavi kravatını Ruskin, Burne-Jones ve Watts’la birlikte bir kenara koymuştu; artık yumuşak, geniş kenarlı bir şapkanın, uçuşan siyah bir kravatın ve dökümlü pelerinin keyfini çıkarıyordu. Tüm yaşamı boyunca burayı biliyormuş gibi Boulevard du Montparnasse boyunca yürüdü, ustalıklı bir azimle artık tiksinmeden apsent içmeyi de öğrenmişti. Saçını uzatıyordu ama doğa zalim olduğu ve gençlerin baki hasretlerini hiç umursamadığı için sakal uzatmaya teşebbüs edemiyordu.</p>
</body>
</html>