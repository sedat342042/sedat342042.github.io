<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>3</h2>

  <p>Bayan Carey’nin öldüğü eve -Notting Hill Gate ile High Street, Kensington arasında kasvetli, mutena bir sokaktaydı- varınca, Emma Philip’i misafir odasına götürdü. Amcası, gönderilen çelenklere teşekkür mektupları yazıyordu. Bunlardan cenazeye yetişemeyen bir tanesi, holdeki masanın üstünde mukavva kutusunun içinde yatıyordu.</p>

  <p>“Küçükbey Philip geldi,” dedi Emma.</p>

  <p>Bay Carey yavaşça ayağa kalkıp küçük çocukla tokalaştı. Ardından, sonradan aklına gelmiş gibi eğilip onu alnından öptü. Uzatılıp kelliğini gizleyecek şekilde taranmış saçlarıyla ortalamanın biraz altında bir boyda, şişmanlamaya meyilli bir adamdı. Tertemiz tıraşlıydı. Yüz çizgileri sıradandı; gençliğinde yakışıklı olduğu düşünülebilirdi. Saat kösteğinde altın bir haç taşıyordu.</p>

  <p>“Artık benimle yaşayacaksın Philip,” dedi Bay Carey. “Bu hoşuna gider mi?”</p>

  <p>Philip iki yıl önce, suçiçeğine yakalandığında papaz evinde kalmaya gönderilmişti; ama oradan aklında, amcasıyla yengesinden çok, bir tavan arası ile büyük bir bahçe hatırası kalmıştı.</p>

  <p>“Evet.”</p>

  <p>“Louisa Yengenle beni, anne baban olarak görmelisin.”</p>

  <p>Çocuğun ağzı hafiften titredi, kıpkırmızı oldu, ama cevap vermedi.</p>

  <p>“Sevgili annen seni benim sorumluluğuma bıraktı.”</p>

  <p>Bay Carey kendini rahatça ifade edebilen biri değildi. Yengesinin ölüm döşeğinde olduğu haberi ulaştığında hemen Londra’ya doğru yola çıkmıştı, ama yol boyunca kadının ölümünün kendisine oğluna bakma sorumluluğunu yükleme ihtimalinin hayatında yaratacağı sıkıntıdan başka bir şey düşünmemişti. Ellisini hayli geçmişti ve otuz yıldır evli olduğu karısı çocuksuzdu; gürültücü ve yaramaz olabilecek bir çocuğun varlığının getireceği mutluluğu iple çektiği söylenemezdi. Yengesini de hiçbir zaman pek fazla sevmemişti.</p>

  <p>“Seni yarın Blackstable’a götüreceğim,” dedi.</p>

  <p>“Emma’yla mı?”</p>

  <p>Çocuk ellerini kadının ellerine bıraktı, o da bunları sıktı.</p>

  <p>“Maalesef Emma’nın gitmesi gerek,” dedi Bay Carey.</p>

  <p>“Ama Emma’nın benimle gelmesini istiyorum.”</p>

  <p>Philip ağlamaya başladı, bakıcı da gözyaşlarına engel olamadı. Bay Carey çaresizce onlara baktı.</p>

  <p>“Küçükbey Philip’le beni biraz yalnız bırakır mısın?”</p>

  <p>“Elbette, efendim.”</p>

  <p>Philip’in sıkıca tutuşuna rağmen, kadın kendini nazikçe ondan ayırdı. Bay Carey çocuğu kucağına oturtup ona sarıldı.</p>

  <p>“Ağlamamalısın,” dedi. “Artık bir bakıcıya ihtiyaç duymayacak kadar büyüdün. Seni okula göndermeye bakmalıyız.”</p>

  <p>“Emma benimle gelsin istiyorum,” diye tekrarladı çocuk.</p>

  <p>“Bu çok pahalıya patlar Philip. Baban pek bir şey bırakmamıştı, ben de geriye ne kaldığını bilmiyorum. Harcadığın her kuruşa dikkat etmelisin.”</p>

  <p>Bay Carey, bir gün önce aile avukatını aramıştı. Philip’in babası başarılı bir cerrahtı ve hastane randevularına bakılacak olursa önemli bir mevkideydi; bu yüzden kan zehirlenmesinin yol açtığı ani ölümünün ardından dul karısına hayat sigortasından ve Bruton Caddesi’ndeki evlerinin kira getirisinden biraz daha fazlasını bıraktığını öğrenmek sürpriz olmuştu. Bu altı ay önceydi; o zamanlar da sağlık durumu hassas olan Bayan Carey kendini bir çocukla kalakalmış, kafası karmakarışık bir halde bulmuş ve gördüğü ilk kiralık evi tutuvermişti. Mobilyalarını depoya kaldırıp çocuğu doğana dek rahat edebileceğini düşündüğü mobilyalı bir evi, papazın çok fazla bulduğu bir kira karşılığında bir yıllığına tutmuştu. Ama parayı yönetmeye hiç alışamamış, harcamalarını değişen koşullara uydurmayı başaramamıştı. Az miktardaki para bir biçimde elinden kayıp gitmişti; bu yüzden şimdi, bütün masraflar çıktıktan sonra, çocuk kendi hayatını kazanabilir hale gelene dek onu geçindirecek iki bin sterlinden fazla bir şey kalmamıştı geriye. Tüm bunları Philip’e açıklamak imkânsızdı ve çocuk hâlâ ağlıyordu.</p>

  <p>“Emma’nın yanına gitsen iyi olur,” dedi Bay Carey, onun çocuğu herkesten daha iyi teselli edebileceğini hissederek.</p>

  <p>Philip tek kelime etmeden amcasının kucağından indi, ama Bay Carey onu durdurdu.</p>

  <p>“Yarın yola çıkmak zorundayız, çünkü cumartesi günü vaazımı hazırlamam gerek, Emma’ya eşyalarının bugün hazırlanması gerektiğini söylemelisin. Bütün oyuncaklarını getirebilirsin. Eğer babanla anneni hatırlatacak bir şey de almak istiyorsan, her biri için birer eşya alabilirsin. Diğer her şey satılacak.”</p>

  <p>Çocuk odadan sessizce çıktı. Bay Carey çalışmaya alışık değildi, içerleyerek yazışmalarına döndü. Masanın bir kenarında bir demet fatura vardı ve bunlar onu sinirlendirmişti. Özellikle biri inanılmazdı. Bayan Carey’nin ölümünün hemen ardından Emma, ölü kadının yattığı oda için çiçekçiden yığınla beyaz çiçek sipariş etmişti. Bu düpedüz para israfıydı. Emma fazla başına buyruk davranmıştı. Mali gereklilik olmasa bile onu gönderirdi.</p>

  <p>Philip kadının yanına gitti, yüzünü göğsüne gömdü ve kalbi paramparça olmuş gibi ağladı. Philip’i kendi çocuğu gibi gören Emma da -daha bir aylıkken ona bakmaya başlamıştı- yumuşak sözlerle onu avuttu. Ara sıra gelip onu göreceğine ve asla unutmayacağına söz verdi; çocuk gözyaşlarını unutana ve yaklaşan yolculuk düşüncesinin heyecanına kapılana dek Philip’in gideceği köyden ve Devonshire’daki -babası Exeter’e giden bir paralı yolda çalışıyordu, ahırda domuzlarla bir inek vardı ve ineğin daha yeni buzağısı olmuştu- kendi evinden bahsetti. Yapacak çok iş olduğundan, az sonra onu kucağından indirdi ve Philip giysilerini yatağın üstüne dizmesine yardım etti. Emma oyuncaklarını toplaması için onu çocuk odasına gönderdi, kısa bir süre sonra da Philip mutlu mutlu oyuna daldı.</p>

  <p>Ama sonunda yalnız olmaktan sıkılıp yatak odasına döndü, orada Emma şimdi eşyalarını büyük metal bir kutuya koyuyordu; o zaman amcasının annesiyle babasından hatıra bir şey alabileceğini söylediğini hatırladı. Bunu Emma’ya söyleyip ne alması gerektiğini sordu.</p>

  <p>“Salona gidip ne almak isteyeceğine bir bak bence.”</p>

  <p>“William Amca orada.”</p>

  <p>“Sorun değil. Artık onlar senin kendi eşyaların.”</p>

  <p>Philip sessizce aşağı indi ve kapıyı açık buldu. Bay Carey odadan çıkmıştı. Philip ağır ağır dolaştı. Bu evde o kadar kısa bir zaman geçirmişlerdi ki onu özellikle çeken pek az şey vardı. Burası bir yabancının odasıydı ve Philip ona hitap eden hiçbir şey göremiyordu. Ama hangi eşyaların annesine, hangilerinin ev sahibine ait olduğunu biliyordu ve şu an, bir defasında annesinin sevdiğini söylediğini duyduğu küçük bir saate odaklanmıştı. Bunu alıp kederli bir biçimde üst kata çıktı. Annesinin yatak odasının önünde durup dinledi. Kimse ona içeri girmemesi gerektiğini söylemediği halde, bunu yapmanın yanlış olacağına dair bir his vardı içinde; biraz korkmuştu, kalbi rahatsızlık verecek şekilde atıyordu; ama aynı zamanda bir şey onu kapının kolunu çevirmeye itti. İçerideki birinin duymamasını ister gibi kolu çok nazikçe çevirdi ve ardından kapıyı yavaşça iterek açtı. İçeri girecek cesareti toplamadan önce eşikte bir an durdu. Artık korkmuyordu, ama tuhaf geliyordu. Kapıyı arkasından kapattı. Güneşlikler çekilmişti ve oda, ocak öğleden sonrasının soğuk ışığında, karanlıktı. Tuvalet masasında Bayan Carey’nin fırçaları ile el aynası duruyordu. Küçük bir tepside firketeler vardı. Şöminenin üstüne bir kendisinin bir de babasının fotoğrafı konulmuştu. Annesi yokken bu odaya çok kez girmişti, ama şimdi farklı görünüyordu. Sandalyelerin görünüşünde tuhaf bir şeyler vardı. O gece orada biri uyuyacak gibi yapılmıştı yatak ve yastığın üstündeki bir kılıfta bir gecelik duruyordu.</p>

  <p>Philip elbiselerle dolu büyük bir dolabı açıp içine girdi, kollarına sığdırabildiği kadarına sarılıp yüzünü onlara gömdü. Annesinin kullandığı parfüm kokuyorlardı. Daha sonra annesinin eşyalarıyla dolu çekmeceleri açıp baktı: İç çamaşırlarının arasında lavanta torbaları vardı, temiz ve güzel kokuyorlardı. Odanın yabancılığı kayboldu ve Philip’e annesi sadece yürüyüşe çıkmış gibi geldi. Az sonra burada olacak, onunla çocuk odasında mahsusçuktan çay içmek için yukarı çıkacaktı. Dudaklarında onun öpüşünü hissetti sanki.</p>

  <p>Onu bir daha asla göremeyeceği doğru değildi. Salt imkânsız diye doğru değildi. Yatağa tırmanıp başını yastığa koydu. Orada hiç kıpırdamadan yattı.</p>
</body>
</html>