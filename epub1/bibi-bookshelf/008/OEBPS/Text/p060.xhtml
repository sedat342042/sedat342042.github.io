<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>60</h2>

  <p>Yemeği Soho’da yediler. Philip hazdan titriyordu. Saygıdeğer ve yoksul insanların bohem olduğunu düşünerek ve hesaplı olduğu güvencesiyle yemek yedikleri şu daha kalabalık ve ucuz restoranlardan birine gitmediler. Mütevazı bir yerdi; Rouen’lı iyi bir adam ve karısı tarafından işletiliyordu, Philip burayı tesadüfen keşfetmişti. Vitrinin Galyalı görüntüsü ona çekici gelmişti, bu vitrinde genellikle bir tabakta çiğ bir biftek ve her iki yanında birer çiğ sebze tabağı dururdu. Hırpani bir Fransız garson vardı, bu adam Fransızcadan başka hiçbir dilin konuşulmadığı bir evde İngilizce öğrenmeye çalışıyordu; müşteriler de birkaç hafifmeşrep hanım, kendi peçeteleri onlar için saklanmış bir iki <i>ménage</i><a class="dipnot2" href="../Text/dipnotlar.xhtml#a83" id="k83"><sup>[83]</sup></a> ve çabuk, kıt yemekleri için gelmiş birkaç eşcinsel adamdı.</p>

  <p>Orada Mildred’la Philip kendilerine bir masa bulabildiler. Philip garsonu yandaki tavernadan bir şişe Burgundy almaya gönderdi ve bir <i>potage aux herbes,</i> vitrinden bir biftek <i>aux pommes</i> ve bir <i>omelette au kirsch</i> yediler. Hem yemeğin hem de mekânın gerçekten romantik bir havası vardı. Başta memnuniyetini belli etmekten biraz sakınan Mildred -“Bu yabancı yerlere hiçbir zaman tam olarak güvenemiyorum, şu karmakarışık tabakların içinde ne olduğunu asla bilemiyorsun”- bariz biçimde duygusallaşmıştı.</p>

  <p>“Sevdim burayı Philip,” dedi. “Masaya dirseklerini koyabileceğini hissediyorsun, öyle değil mi?”</p>

  <p>Gür kır saçları ve bakımsız kirli sakalı olan uzun boylu bir adam içeri girdi. Eski bir pelerin giymiş, bir de fötr şapka takmıştı. Onunla daha önce orada tanışan Philip’e başıyla selam verdi.</p>

  <p>“Anarşiste benziyor,” dedi Mildred.</p>

  <p>“Öyledir, Avrupa’nın en tehlikelisi. Kıtadaki her hapishaneye girip çıkmıştır ve herhangi bir centilmenin becerebileceğinden daha fazla insana suikast düzenlemiştir. Cebinde hep bir bombayla dolaşır ve elbette bu da sohbeti biraz güçleştirir, çünkü eğer onunla aynı fikirde olmazsan bombayı havalı bir hareketle masanın üstüne koyuverir.”</p>

  <p>Mildred adama dehşet ve hayretle baktı, ama ardından Philip’e şüpheli bir bakış attı. Onun gözlerinin içinin güldüğünü gördü. Biraz kaşlarını çattı.</p>

  <p>“Benimle dalga geçiyorsun.”</p>

  <p>Philip küçük bir kahkaha attı. Çok mutluydu. Ama Mildred kendisine gülünmesinden hoşlanmadı.</p>

  <p>“Yalan söylemenin nesi komik anlamıyorum.”</p>

  <p>“Kızma.”</p>

  <p>Philip onun masada duran elini tutup hafifçe sıktı.</p>

  <p>“Çok güzelsin, yürüyüp geçtiğin yeri öpebilirim,” dedi.</p>

  <p>Mildred’ın cildinin yeşilimsi solgunluğu onu sarhoş ediyordu, ince beyaz dudaklarının da olağanüstü bir büyüleyiciliği vardı. Kansızlığı onun hayli nefes darlığı çekmesine yol açıyor ve ağzını hafif aralık tutuyordu. Bu da yüzüne bir tür çekicilik katıyor gibiydi.</p>

  <p>“Benden azıcık da olsa hoşlanıyor musun?” diye sordu.</p>

  <p>“Eh, hoşlanmasam burada olmazdım herhalde, değil mi? Kelimenin tam anlamıyla bir centilmensin, bunu söyleyebilirim senin için.”</p>

  <p>Yemeklerini bitirmiş, kahve içiyorlardı. Tutumlu olmaya boş veren Philip, ucuz bir puro içiyordu.</p>

  <p>“Sadece karşında oturup sana bakmanın benim için ne büyük bir zevk olduğunu hayal edemezsin. Senin için yanıp tutuşuyorum. Seni görmemek beni hasta etmişti.”</p>

  <p>Mildred hafifçe gülümsedi ve belli belirsiz kızardı. Genellikle yemekten hemen sonra onu etkileyen hazımsızlığını o sırada çekmiyordu. Philip’e karşı her zamankinden daha nazikti ve gözlerindeki bu alışılmadık sevecenlik, Philip’in içini hazla doldurdu. İçten içe kendisini onun ellerine bırakmanın delilik olduğunu biliyordu; tek şansı kıza sıradan davranmak ve göğsünde kuduran hayvani tutkuyu onun görmesine asla izin vermemekti; kız onun zayıflığından ancak faydalanırdı, ama şu anda ihtiyatlı olamıyordu: Ondan ayrı kaldığında çektiği tüm ıstırabı anlattı; kendi kendisiyle mücadele etmesini, tutkusundan kurtulmaya nasıl uğraştığını, bunu başardığını sandığını ve sonunda bu tutkuyu nasıl da her zamanki kadar güçlü bir biçimde hissettiğini fark edişini anlattı. Bundan kurtulmayı asla gerçekten istemediğini biliyordu. Mildred’ı o kadar seviyordu ki acı çekmeyi umursamıyordu. Ona tüm kalbini açtı. Bütün zayıflığını gururla gösterdi ona.</p>

  <p>Hiçbir şey onu bu rahat, pespaye restoranda oturmaktan daha fazla mutlu edemezdi, ama Mildred’ın eğlence istediğini biliyordu. Kız huzursuzlanmıştı ve nerede olursa olsun, bir süre sonra başka bir yere gitmek isterdi. Philip, onun canını sıkma riskini göze alamadı.</p>

  <p>“Bir müzikhole gitmeye ne dersin?” diye sordu.</p>

  <p>Kafasından hızlıca, eğer onu azıcık önemsiyorsa burada kalmayı tercih ettiğini söylemesi gerektiği geçti.</p>

  <p>“Ben de şimdi, gideceksek hemen çıkmamız gerektiğini düşünüyordum,” diye cevapladı kız.</p>

  <p>“Hadi o zaman.”</p>

  <p>Philip sabırsızlıkla gösterinin bitmesini bekledi. Tam olarak ne yapacağı konusunda kararını vermişti ve faytona bindiklerinde, neredeyse kazara olmuş gibi kolunu kızın beline sardı. Ama küçük bir çığlık atıp hemen geri çekti. Eline bir şey batmıştı. Mildred güldü.</p>

  <p>“Kolunu olmaması gereken yerlere koyarsan böyle olur işte,” dedi. “Erkeklerin kollarını belime sarmak istediğini daima bilirim. O iğne onları hep haklar.”</p>

  <p>“Daha dikkatli olacağım.”</p>

  <p>Kolunu tekrar beline sardı. Kız itiraz etmedi.</p>

  <p>“Çok rahatım,” diyerek iç çekti Philip keyifle.</p>

  <p>“Sen rahat ol da,” diye tersledi Mildred.</p>

  <p>St. James Caddesi’nden Park’a doğru ilerlediler, Philip onu hızlıca öptü. Tuhaf biçimde ondan korkuyordu, bunu yapmak için bütün cesaretini toplaması gerekmişti. Kız konuşmadan dudaklarını ona doğru çevirdi. Ne sakıncası varmış ne de hoşuna gitmiş gibi görünüyordu.</p>

  <p>“Bunu yapmayı ne kadar istediğimi bir bilsen,” diye mırıldandı Philip.</p>

  <p>Onu tekrar öpmeyi denedi, ama kız başını çevirdi.</p>

  <p>“Bir kez yeter,” dedi.</p>

  <p>Onu ikinci kez öpme şansı olursa diye Herne Hill’e kadar onunla beraber gitti ve oturduğu sokağın sonuna gelince şunu sordu:</p>

  <p>“Bana bir öpücük daha vermez misin?”</p>

  <p>Mildred ona kayıtsızca baktı, ardından görünürde kimse var mı diye yolu kolaçan etti.</p>

  <p>“Fark etmez.”</p>

  <p>Philip onu kollarına alıp tutkuyla öptü, ama kız onu itti.</p>

  <p>“Şapkama dikkat et, seni aptal. Sakarın tekisin,” dedi.</p>
</body>
</html>