<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>71</h2>

  <p>Philip, ağzı sıkılığı karşılığında Griffiths’e, karmaşık aşk ilişkilerinin detaylarını anlattı ve pazar sabahı, kahvaltıdan sonra şöminenin başında sabahlıklarıyla oturup sigaralarını içerken, önceki gün olup bitenleri nakletti. Griffiths başındaki belalardan bu kadar kolay kurtulabildiği için onu tebrik etti.</p>

  <p>“Dünyanın en kolay şeyi bir kadınla aşk yaşamaktır,” dedi kısa ve öz biçimde, “ama ilişkiyi bitirmek çekilecek dert değildir.”</p>

  <p>Meseleyi böyle idare edebilme becerisinden ötürü Philip’in kendi kendisinin sırtını sıvazlayası geldi. Her halükârda çok hafiflemişti. Mildred’ın Tulse Hill’de iyi zaman geçirdiğini düşündü ve onun mutlu olmasında gerçek bir tatmin bulduğunu fark etti. Bedeli kendi hayal kırıklığı olsa da ona zevki çok görmemesi kendi adına bir fedakârlıktı ve bu kalbine bir teselli sıcaklığı veriyordu.</p>

  <p>Ama pazartesi sabahı masasında Norah’dan gelen bir mektup buldu. Şöyle yazmıştı:</p>

  <p><i>Canım,</i></p>

  <p><i>Cumartesi günü öfkelendiğim için özür dilerim. Beni affet ve her zamanki gibi öğleden sonra çaya gel. Seni seviyorum.</i></p>

  <p><i>Norah’n.</i></p>

  <p>İçini sıkıntı kapladı, ne yapması gerektiğini bilemiyordu. Notu Griffiths’e götürüp gösterdi.</p>

  <p>“Cevap vermesen iyi olur,” dedi.</p>

  <p>“Ah, yapamam,” diye bağırdı Philip. “Onun bekleyip durduğunu bilmek beni harap eder. Postacının kapıyı çalmasını hasretle beklemenin nasıl bir şey olduğunu bilemezsin. Ben biliyorum ve kimseyi bu işkenceye maruz bırakamam.”</p>

  <p>“Sevgili dostum, birinin kalbini kırmadan kimse böyle bir ilişkiden çıkamaz. Bu konuda kararlı olmalısın. Fazla uzun sürmeyeceği kesin.”</p>

  <p>Philip, Norah’nın acı çekmeyi hak etmediğini düşünüyordu; hem Griffiths onun ne derece ıstıraba katlanabileceğini nereden bilebilirdi? Mildred’ın ona evleneceğini söylediği zaman hissettiği kendi ıstırabını düşündü. O zaman kendisinin çektiğini hiç kimsenin yaşamasını istemezdi.</p>

  <p>“Eğer acı çektirmemeye bu kadar hevesliysen geri dön ona,” dedi Griffiths.</p>

  <p>“Bunu yapamam.”</p>

  <p>Ayağa kalkıp odada sinirle volta attı. Meselenin son bulmasına izin vermediği için Norah’ya öfkeliydi. Philip’in ona verecek daha fazla sevgisinin kalmadığını anlamış olmalıydı. Kadınların böyle şeyleri hemencecik gördüğü söylenirdi.</p>

  <p>“Bana yardım edebilirsin,” dedi Griffiths’e.</p>

  <p>“Sevgili dostum, meseleyi bu kadar büyütme. İnsanlar böyle şeyleri gerçekten de atlatabiliyor, bilirsin işte. Muhtemelen sandığın kadar da bağlanmamıştır sana. İnsan başkalarında uyandırdığı arzuyu abartmaya meyillidir hep.”</p>

  <p>Duraksayıp, eğlenen bir ifadeyle Philip’e baktı.</p>

  <p>“Bana bak, yapabileceğin tek bir şey var. Ona yazıp her şeyin bittiğini söyle. Öyle ifade et ki herhangi bir yanlış anlama olmasın. Bu onun canını yakacaktır, ama gönülsüzce yapmaya çalışmaktansa meseleyi sertçe bitirirsen daha az canı yanar.”</p>

  <p>Philip oturup aşağıdaki mektubu yazdı:</p>

  <div class="m1"></div>

  <p><i>Sevgili Norah,</i></p>

  <p><i>Seni mutsuz ettiğim için özür dilerim, ama her şeyin cumartesi bıraktığımız yerde kalması bence en doğrusu. Artık eğlencesi kalmayan şeyleri sürükleyip durmanın herhangi bir faydası olduğunu sanmıyorum. Bana gitmemi söyledin, ben de gittim. Geri dönmeye niyetli değilim. Hoşça kal.</i></p>

  <p class="sag"><i>Philip Carey.</i></p>

  <div class="m1"></div>

  <p>Mektubu Griffiths’e gösterip ne düşündüğünü sordu. Griffiths okuyup parlayan gözlerle Philip’e baktı. Ne düşündüğünü söylemedi.</p>

  <p>“Bence iş görür,” dedi.</p>

  <p>Philip çıkıp mektubu postaya verdi. Sabahı çok rahatsız geçirdi, çünkü mektubu alınca Norah’nın neler hissedeceğini kafasında canlandırıp durmuştu. Onun gözyaşlarıyla kendi kendisine işkence etti. Ama aynı zamanda rahatlamıştı. Hayali ıstırap, gözle görülen ıstıraptan daha katlanılabilirdi ve Mildred’ı tüm kalbiyle sevebilmek için artık özgürdü. Akşamüstü, hastanedeki günlük çalışması bittikten sonra onu göreceği düşüncesiyle kalbi hop etti.</p>

  <p>Her zamanki gibi kendisine çekidüzen vermek için pansiyonuna dönüp de kapıyı açmak için anahtarını sokarken arkasından bir ses duydu.</p>

  <p>“İçeri gelebilir miyim? Yarım saattir seni bekliyordum.”</p>

  <p>Norah’ydı. Saç diplerine dek kıpkırmızı kesildiğini hissetti. Kadının sesi neşeliydi. Sesinde hiçbir sitem emaresi yoktu, aralarındaki ilişkinin bittiğine delalet edecek hiçbir şey hissedilmiyordu. Philip köşeye sıkışmış hissetti. Korkudan midesi bulandı, ama gülümsemek için elinden geldiğince kendisini zorladı.</p>

  <p>“Evet, buyur,” dedi.</p>

  <p>Kapıyı açtı, Norah oturma odasına giderken onun peşinden yürüdü. Philip gergindi, kendisini toparlayabilmek için ona bir sigara ikram etti, kendisi de bir tane yaktı. Norah ışıl ışıl gözlerle ona bakıyordu.</p>

  <p>“Neden bana öyle korkunç bir mektup yazdın, seni yaramaz çocuk? Ciddiye alsam beni basbayağı sefil edebilirdin.”</p>

  <p>“Ciddiydi,” diye cevapladı usulca.</p>

  <p>“Bu kadar aptal olma. Önceki gün sinirime hâkim olamadım ve mektup yazıp özür diledim. Yeterli bulmadın, o yüzden buraya tekrar özür dilemeye geldim. Nihayetinde kendi kendinin efendisisin, üstünde hiçbir hak iddia edemem. Yapmak istemediğin bir şeyi yapmanı istemem.”</p>

  <p>Oturduğu sandalyeden kalkıp kollarını açarak, gayriihtiyari ona doğru yürüdü.</p>

  <p>“Hadi yeniden dost olalım, Philip. Seni kırdığım için çok özür dilerim.”</p>

  <p>Norah’nın ellerini tutmasına mâni olamadı, ama onun yüzüne bakamıyordu.</p>

  <p>“Korkarım çok geç,” dedi.</p>

  <p>Kadın yanında yere oturup onun dizlerine sarıldı.</p>

  <p>“Philip, aptallık etme. Ben de çabuk sinirleniyorum, kalbini kırdığımı anlayabiliyorum ama bu kadar surat asmak çok saçma. İkimizi de mutsuz etmenin ne faydası var? Arkadaşlığımız çok keyifli.” Parmaklarını ağır ağır onun elinin üstünde gezdirdi. “Seni seviyorum Philip.”</p>

  <p>Philip ondan ayrılıp ayağa kalktı ve odanın diğer ucuna gitti.</p>

  <p>“Çok özür dilerim ama elimden bir şey gelmez. Her şey bitti.”</p>

  <p>“Yani beni artık sevmediğini mi söylüyorsun?”</p>

  <p>“Korkarım öyle.”</p>

  <p>“Sadece benden ayrılmak için fırsat kolluyordun ve bunu mu seçtin?”</p>

  <p>Philip cevap vermedi. Kadın, dayanılmaz gelen bir süre boyunca dimdik ona baktı. Philip’in ondan ayrıldığı noktada yerde oturuyordu, koltuğa yaslanmıştı. Çok sessizce, yüzünü saklamaya çalışmadan ağlamaya başladı, büyük gözyaşı damlaları yanaklarından peş peşe süzülüyordu. Hıçkırmadı. Onu böyle görmek çok ıstırap vericiydi. Philip arkasını döndü.</p>

  <p>“Seni üzdüğüm için çok özür dilerim. Seni sevmiyorsam bu benim suçum değil.”</p>

  <p>Norah cevap vermedi. Sadece mağlup edilmiş gibi orada oturdu ve yaşlar yanaklarından aşağı süzüldü. Kadın onu azarlasa, bu duruma katlanmak daha kolay olurdu. Asabiyetinin baskın çıkacağını düşünmüştü ve buna hazırlıklıydı. Aklının bir köşesinde, birbirlerine zalimce sözler sarf edecekleri gerçek bir kavga yaşanacağını kurmuştu; böyle bir kavga onun davranışını bir şekilde temize çıkarabilirdi. Zaman geçti. Sonunda kadının bu sessiz ağlayışından korkmaya başladı; yatak odasına gidip bir bardak su getirdi; ona doğru eğildi.</p>

  <p>“Biraz içmez misin? İyi gelir.”</p>

  <p>Norah umarsızca dudaklarını bardağa yaslayıp iki üç büyük yudum aldı. Sonra bitkin bir fısıltıyla ondan bir mendil istedi. Gözlerini kuruladı.</p>

  <p>“Elbette senin beni asla benim seni sevdiğim kadar sevmediğini biliyordum,” dedi iniltiyle.</p>

  <p>“Maalesef bu hep geçerli,” dedi Philip. “Daima bir seven, bir de sevilmesine izin veren vardır.”</p>

  <p>Mildred’ı düşündü ve keskin bir sızı kalbini delip geçti. Norah uzunca bir süre cevap vermedi.</p>

  <p>“Öylesine sersefil bir mutsuzluk içindeydim, hayatım o kadar nefret doluydu ki...” dedi sonunda.</p>

  <p>Onunla değil de, kendi kendine konuşuyordu. Philip onun kocasıyla sürdürdüğü hayattan ya da yoksulluğundan daha önce şikâyet ettiğini hiç işitmemişti. Dünyaya karşı sergilediği yürekli tavra hep hayranlık duymuştu.</p>

  <p>“Sonra sen çıkageldin ve bana çok iyi davranıyordun. Zekâna hayran kaldım ve güvenebileceğim birinin olması büyük bir lütuftu. Seni sevdim. Bunun bir sonu olacağını hiç düşünmemiştim. Hem de benim hiçbir suçum olmadan.”</p>

  <p>Gözyaşları tekrar akmaya başladı ama artık biraz daha kendisine gelmişti ve yüzünü Philip’in mendiline gömdü. Kendine hâkim olmaya çalıştı.</p>

  <p>“Bana biraz daha su ver,” dedi.</p>

  <p>Gözlerini sildi.</p>

  <p>“Kendimi böyle aptal durumuna düşürdüğüm için özür dilerim. Çok hazırlıksızdım.”</p>

  <p>“Çok özür dilerim Norah. Bilmeni isterim ki benim için yaptığın her şeye büyük minnettarlık duyuyorum.”</p>

  <p>Bu kadının kendisinde ne bulduğunu merak etti.</p>

  <p>“Ah, hep aynı şey,” diye iç çekti Norah; “erkeklerin sana iyi davranmasını istiyorsan, onlara zalimce muamele etmelisin; eğer onlara doğru dürüst davranırsan bunun acısını çıkarırlar.”</p>

  <p>Yerden kalktı ve gitmesi gerektiğini söyledi. Gözünü kırpmadan Philip’e uzun uzun baktı. Ardından iç çekti.</p>

  <p>“Anlamak öyle zor ki. Bütün bunların anlamı ne?”</p>

  <p>Philip ani bir karar verdi.</p>

  <p>“Sana söylesem iyi olacak galiba, hakkımda çok fena düşünmeni istemiyorum, kendime mâni olamadığımı anlamanı istiyorum. Mildred döndü.”</p>

  <p>Kadının yüzüne tekrar renk geldi.</p>

  <p>“Neden bana hemen söylemedin? Bunu hak ediyorum kesinlikle.”</p>

  <p>“Korktum.”</p>

  <p>Norah, aynada kendisine bakıp şapkasını düzeltti.</p>

  <p>“Bana bir taksi çağırır mısın?” dedi. “ <i>Yürüyebilecek</i> halde değilim.”</p>

  <p>Philip kapıya gidip geçmekte olan bir faytonu durdurdu; ama onun ardından caddeye çıkan Norah’nın ne kadar beyaz olduğunu görünce hayrete düştü. Sanki birden yaşlanmış gibi, haline tavrına bir ağırlık gelmişti. O kadar hasta görünüyordu ki onu yalnız göndermeye gönlü elvermedi.</p>

  <p>“Sakıncası yoksa seni bırakmak istiyorum.”</p>

  <p>Norah cevap vermedi, Philip de arabaya bindi. Sessizce köprüyü aşıp çocukların tiz çığırışlarla oyun oynadığı köhne sokaklardan geçtiler. Norah’nın kapısına varınca, kadın hemen inmedi. Bacaklarında kımıldayacak gücü henüz bulamıyordu sanki.</p>

  <p>“Dilerim beni affedersin Norah,” dedi.</p>

  <p>Kadın bakışlarını ona çevirince Philip gözlerinin yaşlarla yine parladığını gördü ama o, dudaklarını gülümsemeye zorladı.</p>

  <p>“Zavallı delikanlı, benim için çok endişeleniyorsun. Canını sıkmamalısın. Seni suçlamıyorum. Bunu pekâlâ atlatacağım.”</p>

  <p>Hiçbir nefret taşımadığını göstermek için Philip’in yüzünü hafifçe ve çabucak okşadı, bu hamle görünüşte ifade ettiğinden daha fazla bir anlam taşımıyordu neredeyse; ardından arabadan inip evine girdi.</p>

  <p>Philip faytoncunun parasını ödeyip Mildred’ın pansiyonuna yürüdü. Yüreğine tuhaf bir ağırlık çökmüştü. Kendisini suçlamaya meyilliydi. Ama neden? Başka ne yapabileceğini bilmiyordu. Bir manavın yanından geçerken, Mildred’ın üzüm sevdiği geldi aklına. Onun her bir hevesini yerine getirerek aşkını gösterebildiği için büyük minnettarlık duyuyordu.</p>
</body>
</html>