<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>111</h2>

  <p>Ertesi gün Philip yeniden çalışmaya başladı, ama birkaç hafta içinde gelmesini beklediği o son bir türlü gelmedi. Haftalar aylar oldu. Kış geçti, parklarda ağaçlar tomurcuklara ve yapraklara büründü. Philip’e berbat bir dermansızlık çöktü. Zaman geçiyordu, her ne kadar çok ağır geçse de, gençliğinin kayıp gittiğini ve yakında onu hiçbir şeyi başaramadan kaybedeceğini düşündü. Yaptığı iş artık ona çok daha amaçsız geliyordu, kesinlikle bırakmalıydı. Kostüm tasarımında beceri kazandı ve yaratıcı beceriden yoksun olsa da, Fransız modasını İngiliz piyasasına uyarlarken el çabukluğu kazandı. Ara sıra çizimleri hoşuna gidiyordu, ama uygulamada bunları hep ellerine yüzlerine bulaştırıyorlardı. Fikirleri doğru düzgün hayata geçirilmediğinde ciddi bir öfke hissettiğini anlayınca gülüp geçti. İhtiyatla ilerlemek zorundaydı. Ne zaman orijinal bir fikir öne sürecek olsa, Bay Sampson onu geri çeviriyordu: Müşterileri <i>outre</i> bir şey istemiyordu, bu çok saygıdeğer bir meslek sınıfıydı ve böyle tiplerle muhatap olunduğunda laubalileşmemek gerekirdi. Bir iki kez Philip’le sert konuştu; genç adamın kendini biraz dev aynasında görmeye başladığını düşünüyordu, çünkü Philip’in fikirleri kendisininkilerle her zaman örtüşmüyordu.</p>

  <p>“Adımlarına çok dikkat et, genç dostum, yoksa bugün yarın kendini sokakta bulacaksın.”</p>

  <p>Philip onun burnuna bir yumruk indirme arzusuyla yanıp tutuşuyordu, ama kendini tuttu. Nihayetinde pek fazla vakit kalmış olamazdı ve ardından tüm bu insanlarla işi bitecekti. Bazen gülünç bir umutsuzlukla amcasının demirden olduğunu haykırıyordu. Ne bünyeymiş ama! Onun çektiği hastalıklar, doğru düzgün birini on iki ay önce çoktan öldürmüştü. Papaz’ın ölüm döşeğinde olduğu haberi, bir süredir başka şeyler düşünen Philip’e nihayet ulaştığında büyük hayretle karşılandı. Temmuz ayıydı, iki hafta içinde tatiline çıkması gerekiyordu. Bayan Foster’dan, doktorun Bay Carey’nin artık sayılı günü kaldığını söylediğini bildiren bir mektup aldı; şayet Philip onu görmek istiyorsa hemen gelmeliydi. Philip satın almacıya gidip ayrılmak istediğini söyledi. Bay Sampson düzgün bir tipti, koşulları bildiğinde hiçbir güçlük çıkarmazdı. Philip departmanındaki insanlarla vedalaştı; ayrılma sebebi onlar arasında abartılı bir biçim aldı ve onun mirasa konduğunu sandılar. Bayan Hodges onunla tokalaşırken gözleri yaşlıydı.</p>

  <p>“Seni artık pek görmeyiz herhalde,” dedi.</p>

  <p>“Lynn’s’den kurtulduğum için seviniyorum,” diye cevap verdi.</p>

  <p>Tuhaftı, ama nefret ettiğini sandığı bu insanlardan ayrıldığı için gerçekten üzülüyordu, Harrington Caddesi’ndeki evden uzaklaşırken de hiçbir sevinç hissetmedi. Bu durumda hissedeceği duyguları o kadar çok beklemişti ki artık hiçbir şey hissetmiyordu; birkaç günlük bir tatile çıkıyormuş gibi umursamazdı.</p>

  <p>“Kokuşmuş bir mizacım var,” dedi kendi kendine. “Bir şeylerin olmasını büyük hasretle bekliyorum, ardından o vakit geldiğinde hep hayal kırıklığı yaşıyorum.”</p>

  <p>Öğleden sonra erken saatlerde Blackstable’a vardı. Bayan Foster onu kapıda karşıladı, yüzünden amcasının henüz ölmediği okunuyordu.</p>

  <p>“Bugün biraz daha iyi,” dedi kadın. “Harika bir bünyesi var.”</p>

  <p>Philip’i, Bay Carey’nin sırtüstü uzandığı yatak odasına götürdü. Philip’e belli belirsiz gülümsedi; bu gülümseyişte düşmanını bir kez daha alt etmiş olmanın hoşnut hinliğinin izi vardı.</p>

  <p>“Dün işimin tamamen bittiğini sandım,” dedi, bitkin bir sesle. “Herkes benden umudu kesmişti, öyle değil mi Bayan Foster?”</p>

  <p>“Harika bir bünyeniz var, bu inkâr edilemez.”</p>

  <p>“Yaşlı kurtta hâlâ iş var.”</p>

  <p>Bayan Foster, Papaz’ın konuşmaması gerektiğini söyledi, bu onu yoruyordu; ona nazik bir despotlukla, bir çocuk gibi muamele ediyordu; onların beklentilerini boşa çıkardığı için ihtiyar adamda da çocukça bir tatmin vardı. Philip’in neden çağırıldığını hemen anladı ve buraya boş yere getirilmiş olmasından keyif aldı. Kalp krizlerinden birini daha atlatabilirse, bir iki haftaya kalmaz daha iyi olurdu; daha önce birkaç kriz geçirmişti; hep kendini ölecekmiş gibi hissediyor, ama asla ölmüyordu. Herkes bünyesinden bahsediyordu, ama onun ne kadar sağlam olduğundan hiçbirinin haberi yoktu.</p>

  <p>“Bir iki gün kalacak mısın?” diye sordu Philip’e, onun tatil için geldiğine inanmış gibi yaparak.</p>

  <p>“Öyle düşünüyordum,” diye cevapladı Philip neşeyle.</p>

  <p>“Deniz havası almak sana iyi gelir.”</p>

  <p>O sırada Doktor Wigram geldi, Papaz’ı gördükten sonra Philip’le konuştu. Münasip bir usul benimsemişti.</p>

  <p>“Korkarım bu kez son, Philip,” dedi. “Hepimiz için çok büyük bir kayıp olacak. Otuz beş yıldır tanıyorum onu.”</p>

  <p>“Artık daha iyi gibi görünüyor,” dedi Philip.</p>

  <p>“Onu ilaçlarla hayatta tutuyorum, ama fazla uzun süremez. Son iki gündür çok kötüleşti, defalarca öldüğünü sandım.”</p>

  <p>Doktor bir iki dakika sessiz kaldı, ama bahçe kapısına geldiklerinde Philip’e aniden şöyle dedi:</p>

  <p>“Bayan Foster sana bir şey söyledi mi?”</p>

  <p>“Ne demek istiyorsunuz?”</p>

  <p>“Bu insanlar çok batıl inançlı: Onun kafasında bir şeyler olduğu ve bundan kurtulmadığı müddetçe ölemeyeceği fikrine kapılmış ve onu itiraf etmeye bir türlü dili varmıyormuş.”</p>

  <p>Philip cevap vermedi, doktor da konuşmayı sürdürdü.</p>

  <p>“Elbette bu saçmalık. Çok iyi bir hayat sürdü, görevini yaptı, iyi bir kilise papazı oldu ve eminim hepimiz onu özleyeceğiz; kendini suçladığı hiçbir şey olamaz. Onun yerine gelecek papazın bizlere bunun yarısı kadar bile uyacağından şüpheliyim.”</p>

  <p>Birkaç gün Bay Carey’nin durumunda değişiklik olmadı. Muhteşem iştahı kesildi, artık çok az yiyebiliyordu. Doktor Wigram artık ona işkence eden nevrit ağrısını kesmekte tereddüt etmiyordu; felçli kollarının sürekli titreyişi de onu gittikçe halsiz düşürüyordu. Zihni berraktı. Philip’le Bayan Foster dönüşümlü olarak onun bakımını üstlendiler. Kadın aylardır Papaz’ın tüm ihtiyaçlarını karşılamaktan o kadar yorgun düşmüştü ki Philip geceleri dinlenebilsin diye hastanın yanında kalmakta ısrar etti. Uzun saatleri, derin uykuya dalmamak için bir koltukta geçirdi ve gölgelikli mumların ışığında <i>Binbir Gece Masalları'</i>nı okudu. Küçüklüğünden beri bunları okumamıştı, onu çocukluğuna döndürdüler. Bazen oturup gecenin sessizliğini dinledi. Uyuşturucu ilacın etkisi geçtiğinde Bay Carey gittikçe huzursuzlanıyor, Philip’i sürekli uğraştırıyordu.</p>

  <p>Sonunda bir sabah erken saatlerde, kuşlar ağaçlarda gürültüyle gevezelik ederken, isminin çağırıldığını duydu. Yatağın yanına gitti. Bay Carey gözlerini tavana dikmiş sırtüstü yatıyordu; Philip gelince ona bakmadı. Philip alnındaki teri gördü, bir havlu alıp onu sildi.</p>

  <p>“Sen misin Philip?” diye sordu yaşlı adam.</p>

  <p>Philip aniden değişen sesini duyunca irkildi. Artık boğuk ve kısık çıkıyordu. Bir insan korkudan kaskatı kesilmişse böyle konuşurdu.</p>

  <p>“Evet, bir şey mi istiyorsun?”</p>

  <p>Bir duraksama oldu, görmeyen gözler hâlâ tavana dönüktü. Ardından yüzünden bir seğirme geçti.</p>

  <p>“Galiba öleceğim,” dedi.</p>

  <p>“Ah, ne saçmalık!” dedi Philip. “Daha yıllarca ölmeyeceksin.”</p>

  <p>Yaşlı adamın gözlerinden iki gözyaşı damlası çıktı. Bunu görmek Philip’i derinden etkiledi. Amcası hayatta hiçbir duyguya asla kendini kaptırmamıştı; şimdi bunları görmek tüylerini ürpertti, çünkü dile gelmez bir dehşete işaret ediyorlardı.</p>

  <p>“Bay Simmonds’a haber gönder,” dedi. “Dua etmek istiyorum.”</p>

  <p>Bay Simmonds papaz yardımcısıydı.</p>

  <p>“Şimdi mi?” diye sordu Philip.</p>

  <p>“En kısa zamanda, yoksa çok geç olacak.”</p>

  <p>Philip, Bayan Foster’ı uyandırmaya gitti, ama vakit sandığından daha geç olmuştu ve kadın çoktan kalkmıştı. Ona bahçıvanla haber göndermesini söyledi, ardından amcasının odasına döndü.</p>

  <p>“Bay Simmonds’a haber gönderdin mi?”</p>

  <p>“Evet.”</p>

  <p>Bir sessizlik oldu. Philip yatağın kenarına oturup, ara sıra alnında biriken teri sildi.</p>

  <p>“Elini tutmak istiyorum, Philip,” dedi yaşlı adam sonunda.</p>

  <p>Philip ona elini uzattı ve Papaz onu yaşama tutunur gibi, üzüntüsünde bir teselli bulmak istercesine tuttu. Belki de yaşamı boyunca hiç kimseyi gerçekten sevmemişti, ama şimdi içgüdüsel olarak insana dönmüştü. Elleri nemli ve soğuktu. Philip’in elini güçsüz, umutsuz bir enerjiyle kavradı. Yaşlı adam ölüm korkusuyla savaşıyordu. Philip herkesin bundan geçmek zorunda olduğunu düşündü. Ah, ne büyük canavarlıktı, onlar kullarını böylesi zalimce bir işkenceye maruz bırakan Tanrı’ya inanabiliyorlardı! Amcasını asla umursamamış, iki yıl boyunca her gün ölsün diye dört gözle beklemişti; ama şimdi kalbini dolduran acımanın üstesinden gelemiyordu. Canavarlaşmamak için ödenmesi gereken ne büyük bir bedeldi bu!</p>

  <p>İçinde bulundukları sessizlik, Bay Carey’nin sadece bir kez kısık sesle şöyle sormasıyla bozuldu:</p>

  <p>“Daha gelmedi mi?”</p>

  <p>Sonunda kâhya, yumuşak bir sesle Bay Simmonds’ın geldiğini haber vermek için odaya girdi. Elinde, cüppesi ve başlığı olan bir çanta vardı. Bayan Foster Komünyon tabağını getirdi. Bay Simmonds Philip’le sessizce tokalaştı, ardından mesleki bir ağırbaşlılıkla hastanın yanına gitti. Philip’le kâhya odadan çıktılar.</p>

  <p>Philip, sabahın tüm tazeliği ve çiyiyle kaplı bahçede dolaştı. Kuşlar neşeyle şarkı söylüyordu. Gökyüzü maviydi, ama tuz yüklü hava tatlı ve serindi. Güller tamamen açmıştı. Ağaçların, çimenlerin yeşilliği capcanlı ve çok güzeldi. Philip yürüdü, yürürken de o yatak odasında gerçekleşen gizemi düşündü. Bu ona belli bir duygu yaşattı. O sırada Bayan Foster yanına gelip amcasının onu görmek istediğini söyledi. Papaz yardımcısı eşyalarını yeniden siyah çantasına yerleştiriyordu. Hasta adam başını azıcık çevirip onu gülümseyerek selamladı. Philip ondaki bu değişimi, olağanüstü değişimi görünce hayrete düştü; artık gözlerinde korkuya kapılmış o ifade yoktu ve yüzünden okunan sıkıntı da kaybolmuştu: Mutlu ve huzurlu görünüyordu.</p>

  <p>“Artık tümüyle hazırım,” dedi, sesinde farklı bir ton vardı. “Tanrı beni yanına almayı ne zaman uygun görürse ruhumu onun ellerine bırakmaya hazırım.”</p>

  <p>Philip konuşmadı. Amcasının samimi olduğunu görebiliyordu. Bu neredeyse bir mucizeydi. Kurtarıcısının bedeni ve kanıyla bütünleşmiş, o da buna karşılık ona karanlığa açılan kaçınılmaz yoldan geçme kuvveti vermişti. Öleceğini biliyordu: Kabullenmişti. Tek bir şey daha söyledi:</p>

  <p>“Sevgili karımla yeniden buluşacağım.”</p>

  <p>Bu Philip’in tüylerini diken diken etti. Amcasının kadına nasıl katı bir bencillikle muamele ettiğini, onun mütevazı, adanmış sevgisine karşı nasıl hissiz olduğunu hatırladı. Çok duygulanan papaz yardımcısı odadan çıktı ve Bayan Foster da ağlayarak kapıya kadar onu geçirdi. Yaptıklarından bitkin düşen Bay Carey hafif bir uykuya daldı, Philip de yatağın yanında oturup sonun gelmesini bekledi. Sabah geçmek bilmedi, yaşlı adamın nefes alıp verişi gittikçe hırıltılı çıkmaya başladı. Doktor geldi ve onun ölmekte olduğunu söyledi. Bilinci kapalıydı, çarşafları kuvvetsizce didikliyordu; huzursuzdu, haykırdı. Dr. Wigram ona bir derialtı iğnesi yaptı.</p>

  <p>“Artık hiçbir faydası olamaz, her an ölebilir.”</p>

  <p>Doktor önce saatine, sonra hastaya baktı. Philip saatin bir olduğunu gördü. Dr. Wigram yemeğini düşünüyordu.</p>

  <p>“Beklemenize hiç gerek yok,” dedi Philip.</p>

  <p>“Yapabileceğim hiçbir şey kalmadı,” dedi doktor.</p>

  <p>O gidince, Bayan Foster Philip’ten, aynı zamanda cenaze levazımatçısı da olan marangoza gidip, naaşı hazırlamak için bir kadın göndermesini söylemesini istedi.</p>

  <p>“Biraz da temiz hava alırsın,” dedi, “iyi gelir.”</p>

  <p>Cenaze levazımatçısı yaklaşık bir kilometre mesafedeydi. Philip ona mesajını iletince şöyle dedi:</p>

  <p>“Zavallı yaşlı bey, ne zaman öldü?”</p>

  <p>Philip tereddüt etti. Amcası hâlâ hayattayken naaşı yıkaması için bir kadın götürmenin zalimce olacağı takıldı aklına ve Bayan Foster’ın ondan gelmesini neden istediğini merak etti. Yaşlı adamı bir an önce öldürmek için çok acelesi olduğunu düşüneceklerdi. Cenaze levazımatçısının ona tuhaf gözlerle baktığını sandı. Adam soruyu tekrarladı. Philip sinirlendi. Bu onu hiç ilgilendirmezdi.</p>

  <p>“Papaz ne zaman vefat etti?”</p>

  <p>Philip içinden önce bunun daha yeni olduğunu söylemek geçti, ama ardından hasta adam birkaç saat daha dayanacak olursa açıklamak güç olur gibi geldi. Kızardı ve beceriksizce cevapladı:</p>

  <p>“Ah, tam olarak ölmedi henüz.”</p>

  <p>Levazımatçı ona kafası karışmış halde baktı, o da alelacele açıklamaya girişti.</p>

  <p>“Bayan Foster tek başına ve orada bir kadın olsun istiyor. Anlıyorsunuz, değil mi? Şu anda bile ölmüş olabilir.”</p>

  <p>Adam başını salladı.</p>

  <p>“Ah, evet, anlıyorum. Hemen birini göndereceğim.”</p>

  <p>Philip papaz evine dönünce yatak odasına çıktı. Bayan Foster, yatağın yanındaki sandalyesinden kalktı.</p>

  <p>“Sen ayrıldığında nasılsa hâlâ öyle,” dedi.</p>

  <p>Kadın bir şeyler yemek için aşağı indi, Philip de merakla ölüm sürecini seyretti. Dermansızca mücadele eden bu bilinçsiz varlıkta insani hiçbir şey kalmamıştı artık. Bazen gevşek ağzından mırıltı halinde bir feryat çıkıyordu. Güneş, bulutsuz gökyüzünden tüm sıcaklığıyla etrafa yayılıyordu, ama bahçedeki ağaçlar hoş ve serindi. Çok güzel bir gündü. Bir kurt sineği pencere camında vızıldadı. Aniden yüksek bir takırtı Philip’i yerinden sıçrattı, çok korkunçtu; kollar ve bacaklar bir an hareketlendi ve yaşlı adam öldü. Makine durmuştu. Kurt sineği pencere camına karşı gürültüyle vızıldayıp duruyordu.</p>
</body>
</html>