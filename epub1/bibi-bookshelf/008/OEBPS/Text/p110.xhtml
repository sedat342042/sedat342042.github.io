<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>110</h2>

  <p>O yıl Noel perşembeye denk geliyordu, mağaza dört gün kapalı olacaktı: Philip amcasına bir mektup yazıp tatili papaz evinde geçirmesinin uygun olup olmadığını sordu. Cevap Bayan Foster’dan geldi, Bay Carey’nin kendisi yazacak kadar iyi olmadığını, ama yeğenini görmek istediğini ve gelebilirse memnun olacağını söylüyordu. Kadın Philip’i kapıda karşıladı ve onunla tokalaşırken şöyle dedi:</p>

  <p>“Onu son gördüğünüzden bu yana değişmiş bulacaksınız efendim; ama bir şey fark etmemiş gibi davranırsınız, değil mi? Kendisiyle ilgili çok endişeleniyor.”</p>

  <p>Philip başını salladı ve kâhya onu yemek odasına aldı. “Bay Philip geldi efendim.”</p>

  <p>Blackstable Papazı ölmekte olan bir adamdı. Bu çökmüş yanaklara ve kurumuş vücuda bakıp da yanılmanın imkânı yoktu. Koltukta kamburu çıkmış halde oturuyordu, başını tuhaf bir biçimde geriye atmıştı ve omuzlarında bir şal vardı. Artık baston yardımı olmadan yürüyemiyordu, elleri de öyle titriyordu ki yemeğini çok zor yiyebiliyordu.</p>

  <p>“Artık fazla yaşamaz,” diye düşündü Philip ona bakarken.</p>

  <p>“Sence nasıl görünüyorum?” diye sordu Papaz. “Son sefer buraya geldiğinden beri değişmiş miyim?”</p>

  <p>“Bence geçen yazdan daha güçlü görünüyorsun.”</p>

  <p>“Sıcak yüzündendi. Bana hep dokunur.”</p>

  <p>Bay Carey’nin son birkaç ayının tarihi, yatak odasında geçirdiği pek çok haftadan ve alt katta geçirdiği pek çok haftadan ibaretti. Yanında bir zil vardı ve konuşurken, ayın hangi günü ilk kez odasından çıktığını sormak için, yan odada ihtiyaçlarını karşılamaya hazır bekleyen Bayan Foster gelsin diye onu çaldı.</p>

  <p>“Kasımın yedisinde efendim.”</p>

  <p>Bay Carey, bu bilgiyi nasıl karşıladığını görmek için Philip’e baktı.</p>

  <p>“Ama hâlâ iyi yiyorum, öyle değil mi Bayan Foster?”</p>

  <p>“Evet efendim, iştahınız şahane.”</p>

  <p>“Yine de kilo alıyor gibi değilim.”</p>

  <p>Artık sağlığından başka onu ilgilendiren hiçbir şey yoktu. İnatla tek bir şeye takılmıştı ki o da yaşamaktı, sadece yaşamak, hayatının monotonluğuna ve ancak morfinin etkisindeyken uyuyabilmesine imkân veren daimi ağrıya rağmen...</p>

  <p>“Doktor faturalarına harcamak zorunda kaldığım paranın miktarı korkunç.” Zili tekrar tıngırdattı. “Bayan Foster, Bay Philip’e eczacının faturasını gösterin.”</p>

  <p>Kadın sabırla onu şöminenin üstünden alıp Philip’e uzattı.</p>

  <p>“Bu sadece bir aylık. Sen de doktorluk yaptığına göre acaba bu ilaçları bana daha ucuza alabilir misin diye merak ettim. Onları depolardan sipariş edebilirim diye düşündüm, ama o zaman da posta masrafı olacak.”</p>

  <p>Philip’in ne yaptığını öğrenme zahmetine girmediğinden onunla pek ilgilenmediği bariz olsa da, burada bulunmasından memnun olmuş görünüyordu. Ne kadar kalabileceğini sordu ve Philip salı sabahı gitmek zorunda olduğunu söyleyince, ziyaretinin daha uzun olabilmesini dilediğini belirtti. Ona bütün semptomlarını inceden inceye anlattı ve doktorun kendisiyle ilgili neler söylediğini tekrarladı. Zilini çalmak için aniden konuşmayı kesti ve Bayan Foster gelince şöyle dedi:</p>

  <p>“Ah, burada mısınız emin olamadım. Sadece öyle mi diye çaldım.”</p>

  <p>Kadın gidince Philip’e, Bayan Foster’ın işitme mesafesinde olup olmadığını bilemeyince huzursuz hissettiğini açıkladı; bir şey olursa ne yapılması gerektiğini tam olarak o biliyordu. Kadının yorgun ve gözlerinin uykudan kapanmak üzere olduğunu gören Philip, onu fazla çalıştırdığı yorumunda bulundu.</p>

  <p>“Ah, saçmalık,” dedi Papaz, “at kadar dayanıklıdır o.” Bir sonraki sefer ilacını vermek üzere gelince, kadına şöyle dedi:</p>

  <p>“Bay Philip çok fazla çalıştığınızı söylüyor, Bayan Foster. Bana bakmak hoşunuza gidiyor, öyle değil mi?”</p>

  <p>“Ah, önemli değil efendim. Elimden gelen her şeyi yapmak isterim.”</p>

  <p>İlaç hemen etkisini gösterdi ve Bay Carey uykuya daldı. Philip mutfağa gidip Bayan Foster’a işe tahammül edip edemediğini sordu. Onun birkaç aydır pek az dinlenebildiğini anlamıştı.</p>

  <p>“Şey, efendim, ne yapabilirim ki?” diye cevapladı. “Zavallı yaşlı centilmen bana çok bağımlı ve ara sıra külfetli olsa da onu sevmemek elde değil, öyle değil mi? Uzun yıllardır buradayım, onun gitme vakti gelince ne yapacağımı bilemiyorum.”</p>

  <p>Philip onun ihtiyarı gerçekten sevdiğini anladı. Onu yıkayıp giydiriyor, yemeğini veriyor, geceleri defalarca kalkıyordu; çünkü onun yanındaki odada yatıyordu ve Papaz ne zaman uyanacak olsa o gelene kadar küçük zilini tıngırdatıp duruyordu. Her an ölebilirdi, ama aylarca yaşayabilirdi de. Kadının böylesi sebatkâr bir hassasiyetle bir yabancıya bakması olağanüstüydü, aynı zamanda ona bakmak için dünyada yapayalnız oluşu trajik ve acıklıydı.</p>

  <p>Philip’e göre, amcasının bütün ömrü boyunca vaaz ettiği dinin onun için artık şeklen önemi kalmıştı: Papaz yardımcısı her pazar gelip onunla Komünyon Ayini’ni yapıyordu ve sık sık Kutsal Kitap’ını okuyordu; ama ölümü korkunç bir şey olarak gördüğü belliydi. Onun ebedi yaşama geçiş yolu olduğuna inanıyordu, ama o yaşama girmeyi istemiyordu. Sürekli ağrı çekerek, koltuğuna bağlı kalarak ve açık havaya bir daha çıkabilme umudunu tamamen kaybetmiş halde, yevmiyesini ödediği bir kadının elinde bir çocuk gibi, bildiği dünyaya yapışıp kalmıştı.</p>

  <p>Philip’in kafasında, amcasının basmakalıp bir cevaptan öte hiçbir şey söylemeyeceğini bildiği için soramadığı bir soru vardı: Artık makine acı verici biçimde kendi kendini tüketirken, en sonunda Papaz’ın hâlâ sonsuzluğa inanıp inanmadığını merak ediyordu; belki ruhunun derinliklerinde, aciliyet arz etme ihtimaline karşı kendini kelimelerle şekillendirmesine izin verilmeyen, hiçbir Tanrı’nın ve bundan başka hiçbir hayatın olmadığı inancı vardı.</p>

  <p>Noel’in ertesi günü Philip yemek odasında amcasıyla oturdu. Saat dokuzda mağazada olmak için ertesi sabah çok erken yola çıkmalıydı ve o sırada Bay Carey’ye iyi geceler dilemeliydi. Blackstable Papazı kestiriyordu ve Philip, pencerenin kenarındaki kanepeye uzanıp kitabını dizlerinin üstüne bırakmış, öylesine odaya göz gezdiriyordu. Kendi kendine ne kadar mobilya alabileceğini sordu. Evde dolaşıp çocukluğundan bildiği şeylere bakmıştı; iyi bir fiyata satılabilecek birkaç parça porselen vardı ve Philip bunları Londra’ya taşımaya değip değmeyeceğini düşündü; ama mobilyalar Victoria dönemine aitti, maundan yapılmışlardı, yekpare ve çirkindi; bir mezatta yok pahasına satılırlardı. Üç dört bin kitap vardı, ama herkes bunların ne kadar ucuza satıldığını bilirdi ve yüz sterlinden fazla getirmeleri mümkün görünmüyordu. Philip amcasının ne kadar bırakacağını bilmiyordu; hastanedeki eğitimini tamamlaması, diplomasını alması ve hastanelerle yapacağı iş görüşmeleri sırasında yaşamını idame ettirebilmek için harcaması gereken tutarı yüzüncü kez hesapladı. Huzursuzca uyuyan yaşlı adama baktı: Bu çökmüş yüzde insanlık namına hiçbir şey kalmamıştı; tuhaf bir hayvanın yüzüydü bu. Philip bu beyhude hayata son vermenin ne kadar kolay olacağını düşündü. Bayan Foster’ın rahat bir gece geçirmesi için amcasına verdiği ilacı hazırladığı her akşam düşünmüştü bunu. İki şişe vardı: Birinde düzenli aldığı bir ilaç, diğerinde ise ağrısı dayanılmaz olursa aldığı bir uyuşturucu ilaç bulunuyordu. Bu onun için bir bardağa konup yatağının yanına bırakılıyordu. İlacı genellikle sabah üçte ya da dörtte alıyordu. Dozu iki katına çıkarmak çok kolay olurdu; gece ölürdü ve kimse hiçbir şeyden şüphelenmezdi; Doktor Wigram onun bu şekilde ölmesini ümit ediyordu. Acısız bir son olurdu. Philip çok istediği parayı düşününce ellerini kenetledi. Birkaç ay yaşayacağı bu berbat hayatın yaşlı adam için hiçbir önemi olmazdı, ama birkaç ay daha onun için her şey demekti: Tahammülünün sonuna yaklaşıyordu ve sabahleyin işe dönme düşüncesi dehşetle tüylerini diken diken ediyordu. Takıntı haline getirdiği düşünceyle kalbi hızlı hızlı çarptı, her ne kadar bunu aklından çıkarmaya çabalasa da başaramadı. O kadar kolay, öylesine aşırı kolaydı ki... Yaşlı adama karşı hiçbir şey hissetmiyordu, onu hiçbir zaman sevmemişti; hayatı boyunca bencilin teki olmuştu, ona tapan karısına karşı bencil, sorumluluğuna verilen oğlan çocuğuna karşı umursamaz olmuştu; zalim değil ama aptal, sert bir adamdı, küçük nefsine düşkünlüğü onu yiyip bitirmişti. Kolay olurdu, aşırı kolay. Philip cesaret edemedi. Vicdan azabı çekmekten korkuyordu; yaptığı şeyden bütün ömrü boyunca pişman olacaksa parayı almanın hiçbir yararı dokunmazdı. Her ne kadar defalarca kendine pişmanlığın manasız olduğunu söylese de, ara sıra aklına gelip canını sıkan belli şeyler vardı. Bunların vicdanına etki etmemesini dilerdi.</p>

  <p>Amcası gözlerini açtı; Philip buna memnun oldu, çünkü artık biraz daha insana benziyordu. Aklına gelen fikirden açıkça dehşete düştü, uzun uzadıya cinayeti düşünmüştü; başka insanların da böyle düşünceleri olup olmadığını ya da kendisinin anormal ve ahlaksız olup olmadığını merak etti. O noktaya gelecek olsa bunu yapamayacağını sanıyordu ama düşünmüştü işte, hem de bu düşünce sürekli tekrar ediyordu: Elini tuttuysa bu korkudandı. Amcası konuştu.</p>

  <p>“Ölümümü sabırsızlıkla beklemiyorsun, değil mi Philip?”</p>

  <p>Philip kalbinin göğsünde güm güm attığını hissetti.</p>

  <p>“Tanrı aşkına, hayır.”</p>

  <p>“Aferin sana. Bunu yapman hoşuma gitmezdi. Ben ölünce eline biraz para geçecek, ama bunu dört gözle beklememelisin. Böyle yaparsan sana hiçbir faydası olmaz.”</p>

  <p>Alçak sesle konuşmuştu ve sesinde tuhaf bir endişe tonu fark ediliyordu. Bu Philip’in kalbine bir sancı girmesine yol açtı. Hangi sıra dışı içgörünün, yaşlı adamın Philip’in zihnindeki tuhaf arzuları tahmin etmesine neden olduğunu merak etti.</p>

  <p>“Umarım yirmi yıl daha yaşarsın,” dedi.</p>

  <p>“Ah, pekâlâ, bunu ümit edemem, ama kendime dikkat edecek olursam üç dört yıl daha yaşamamak için bir neden göremiyorum.”</p>

  <p>Bir süre sessiz kaldı, Philip söyleyecek hiçbir şey bulamadı. Ardından, her şeyi en baştan düşünmüş gibi, ihtiyar tekrar konuştu.</p>

  <p>“Herkesin elinden geldiğince uzun yaşamaya hakkı var.”</p>

  <p>Philip onun dikkatini dağıtmak istedi.</p>

  <p>“Bu arada, Bayan Wilkinson’dan artık hiç haber almıyorsundur herhalde?”</p>

  <p>“Evet, bu yıl bir ara bir mektup aldım. Evlenmiş işte.”</p>

  <p>“Gerçekten mi?”</p>

  <p>“Evet, bir dulla evlenmiş. Eminim keyifleri yerindedir.”</p>
</body>
</html>