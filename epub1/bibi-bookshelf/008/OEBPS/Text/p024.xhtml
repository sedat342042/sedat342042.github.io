<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>24</h2>

  <p>Profesör Erlin, Philip’e her gün ders veriyordu. En son başarısı olacak <i>Faust'</i>a hazır hale gelebilmesi için okuması gereken kitapların bir listesini hazırladı ve bu arada zekice bir hareketle Philip’i, okuldayken öğrendiği Shakespeare oyunlarından birinin Almanca çevirisine başlattı. Bu Almanya’da Goethe’nin en ünlü olduğu dönemdi. Vatanseverliğe karşı hayli küçümseyen bir tavır takınmasına rağmen milli şair ve yetmiş savaşından beri milli birliğin en önemli nişanelerinden biri kabul ediliyordu. Gravelotte’deki ağır silahların gürültüsünü duyan ateşli kitle, adeta <i>Walpurgisnacht</i><a class="dipnot2" href="../Text/dipnotlar.xhtml#a20" id="k20"><sup>[20]</sup></a> çılgınlığına kapılıyordu. Ama yazarın büyüklüğünün bir işareti, farklı zihinlerin onda farklı ilhamlar bulmasıydı; Prusyalılardan nefret eden Profesör Erlin de makul bir zihnin şimdiki neslin saldırılarından kaçabileceği tek sığınağı sunduğu için Goethe’nin Tanrısal ve huzur dolu eserlerine coşkulu bir hayranlık besliyordu. Son zamanlarda adı Heidelberg’de sıkça duyulan bir oyun yazarı vardı ve bir kış önce, oyunlarından biri tiyatroda taraftarlarının tezahüratıyla ve saygın insanların yuhalamasıyla karşılanmıştı. Philip, Frau Profesör’ün uzun masasında bununla ilgili tartışmaları dinlemişti ve bu tartışmalarda Profesör Erlin her zamanki sükûnetini kaybetmişti: Masayı yumruklamış ve gür, tok sesiyle bütün itirazları boğuvermişti. Saçmalıktı, üstelik müstehcen bir saçmalıktı. Oyun bitene dek kendini kalmaya zorlamıştı ama hissettiği şeyin daha fazla sıkıntı mı, yoksa daha fazla mide bulantısı mı olduğunu bilemiyordu. Eğer tiyatronun geldiği yer buysa, o zaman polisin olaya el koyup bütün tiyatroları kapatmasının tam vaktiydi. Aşırı iffetli falan değildi, Palais Royal’deki bir farsın nüktedan ahlaksızlığına herkes kadar o da gülebilirdi, ama burada pislikten başka bir şey yoktu. Sözlerini vurgulamak istercesine burnunu tuttu ve dişlerinin arasından ıslık çaldı. Bu, ailenin bozulması, adabın ortadan kalkması, Almanya’nın yıkılmasıydı.</p>

  <p><i>“Aber, Adolf”</i> dedi Frau Profesör, masanın diğer ucundan. “Sakinleş.”</p>

  <p>Adam yumruğunu ona salladı. İnsanların en ılımlısıydı ve karısına danışmadan hiçbir eylemde bulunmaya cesaret edemezdi.</p>

  <p>“Hayır, Helene, bak söylüyorum,” diye bağırdı. “Kızlarımın o utanmaz herifin saçmalıklarını dinlediğini görmektense, ayaklarımın dibine düşüp ölmelerini tercih ederim.”</p>

  <p>Söz konusu oyunun adı <i>Bir Bebek Evi,</i> yazarı ise Henrik Ibsen’di.</p>

  <p>Profesör Erlin onu Richard Wagner’le kıyaslıyordu, ama Wagner’den bahsederken öfkelenmiyor, şen bir kahkaha atıyordu. Şarlatanın tekiydi ama başarılı bir şarlatandı ve bunda her zaman zevk alınabilecek komik bir taraf bulmak mümkündü.</p>

  <p><i>“Verrückter Kert!</i> Delinin teki!” diyordu.</p>

  <p><i>Lohengrin'i</i><a class="dipnot2" href="../Text/dipnotlar.xhtml#a21" id="k21"><sup>[21]</sup></a>&nbsp;görmüş, bu da ona yetmişti. Sıkıcıydı, ama daha kötü değildi. Ama <i>Siegfried!</i><a class="dipnot2" href="../Text/dipnotlar.xhtml#a22" id="k22"><sup>[22]</sup></a>&nbsp;Bundan söz edince, Profesör Erlin başını eline dayadı ve kahkahayı koyuverdi. Baştan sona hiçbir melodisi yoktu! Richard Wagner’in kendi locasında oturmuş, ciddiyetle dinleyen insanlara bakarak yanları ağrıyana kadar güldüğünü gözünde canlandırabiliyordu. On dokuzuncu yüzyılın en büyük gırgırıydı. Bira bardağını dudaklarına götürdü, başını arkaya attı ve bardağın dibini bulana dek içti. Sonra ağzını elinin tersiyle silerek şunları söyledi:</p>

  <p>“Gençler size söylüyorum, on dokuzuncu yüzyıl bitmeden Wagner kaybolup gitmiş olacak. Wagner’miş! Donizetti’nin bir operasını, onun bütün eserlerine değişmem.”</p>
</body>
</html>