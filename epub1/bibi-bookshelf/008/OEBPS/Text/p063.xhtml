<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>63</h2>

  <p>Philip, mart ayının sonundaki anatomi sınavından geçemedi. O ve Dunsford dersi birlikte, Philip’in iskeletinin üstünde çalışmışlar, ikisi de her bir bağlantıyı, her bir nodülün anlamını ve insan kemikleri üstündeki her bir oyuğu ezberleyene dek birbirlerine sorular sormuşlardı, ama sınav salonunda Philip paniğe kapılmış ve aniden ortaya çıkıveren yanlış olabilecekleri korkusuyla sorulara doğru cevapları verememişti. Kaldığını biliyordu ve ertesi gün binaya gidip numarasının listede olup olmadığına bakma zahmetine bile girmedi. Bu ikinci başarısızlık onu kesinlikle döneminin beceriksiz ve tembel tipleri arasına sokuyordu.</p>

  <p>Pek umurunda değildi. Düşünecek başka şeyleri vardı. Mildred’ın da başkaları gibi duyguları olması gerektiğini söyledi kendi kendine, mesele sadece onları uyandırmaktı; kadınlar hakkında teorileri vardı, kalbinde zayıf bir nokta olmalıydı ve onun da ısrarına karşılık vereceği, herkes için geçerli olan bir zamanın geleceğini düşünüyordu. Fırsatını bekleme, öfkesine hâkim olma, direncini küçük girişimlerle kırma, kalbi sevecenliğe açık kılan fiziksel yorgunluk avantajını kullanma, işinin küçük aksiliklerinden kendini ayırabilme meselesiydi. Paris’teki arkadaşlarıyla, onların hayran olduğu güzel hanımlar arasındaki ilişkileri anlattı Mildred’a. Betimlediği hayatın hiçbir kabalık taşımayan bir çekiciliği, cazip bir gösterişi vardı. Hatıralarını Mimi ile Rodolphe, Musette ve geri kalan diğerleri hakkında hikâyelere dönüştürerek Mildred’ın kulaklarını şarkı ve kahkahayla görselleştirdiği bir yoksulluk hikâyesiyle, güzelliğin ve gençliğin romantik kıldığı kuralsız bir aşk hikâyesiyle doldurdu. Onun önyargılarına asla doğrudan saldırmadı, ama bunların kenar mahallelere özgü olduğunu söyleyerek onlarla mücadele etti. Onun aymazlığının kendisini rahatsız etmesine asla izin vermedi, kayıtsızlığına sinirlenmedi. Onu sıktığını düşünüyordu. Biraz çaba göstererek kendisini hoş ve eğlenceli kılmıştı; hiç sinirlenmiyordu, hiçbir şey istemiyordu, hiç şikâyet etmiyordu, hiç azarlamıyordu. Kız ne zaman randevulaşıp sonra bundan caysa, ertesi gün gülümseyen bir yüzle onunla buluşuyordu; kız ne zaman izin istese, önemli olmadığını söylüyordu. Onun kendisine acı çektirdiğini fark etmesine asla müsaade etmiyordu. Tutkulu ıstırabının kızı yorduğunu anlamıştı ve en ufak bir sıkıntı verebilecek her türlü duygusallığı gizlemeye dikkat ediyordu. Yaptığı kahramancaydı.</p>

  <p>Bilinçli bir biçimde hiç dikkat etmediğinden, bu değişimden hiç söz etmemekle birlikte Mildred yine de etkilendi; Philip’in yanında artık daha rahattı; ona birazcık içini dökmeye başladı ve kafenin müdiresi, garson arkadaşlarından biri ya da teyzesiyle ilgili yakınacak bir şeyleri hep vardı; artık hayli konuşkan olmuştu ve her ne kadar anlattıkları ıvır zıvır olsa da Philip onu dinlemekten hiç bıkmıyordu.</p>

  <p>“Benimle sevişmek istemediğin zamanlarda hoşuma gidiyorsun,” dedi ona bir defasında.</p>

  <p>“Koltuklarım kabardı,” diyerek güldü Philip.</p>

  <p>Kız sözlerinin onu nasıl sıkıntıya soktuğunu ya da böyle umursamaz cevap verebilmek için ne büyük çaba harcadığını fark etmiyordu.</p>

  <p>“Ah, beni ara sıra öpmende bir sakınca yok. Benim için fark etmez, senin de hoşuna gidiyor.”</p>

  <p>Ara sıra onu yemeğe çıkarmasını isteyecek kadar ileri gidiyordu ve Philip teklif ondan geldiği için büyük sevinç duyuyordu.</p>

  <p>“Bunu başkasına sormazdım,” diyordu kız, özür niyetine. “Ama senden isteyebileceğimi biliyorum.”</p>

  <p>“Beni bundan daha mutlu edemezsin,” diyerek gülümsüyordu Philip.</p>

  <p>Nisan sonuna doğru bir akşam Mildred, yiyecek bir şeyler ısmarlamasını istedi.</p>

  <p>“Pekâlâ,” dedi Philip. “Daha sonra nereye gitmek istersin?”</p>

  <p>“Ah, hiçbir yere gitmeyelim. Sadece oturup konuşalım. Sence sakıncası olmaz, değil mi?”</p>

  <p>“Hiç olmaz.”</p>

  <p>Kızın onu önemsemeye başlamış olabileceğini düşündü. Üç ay önce, sohbet ederek geçirilecek bir akşam düşüncesi onu sıkıntıdan öldürebilirdi. Güzel bir gündü ve bahar Philip’in moralini daha da yükseltmişti. Artık çok azla yetinebiliyordu.</p>

  <p>“Yazın gelmesi şahane olmayacak mı,” dedi Philip, bir otobüsün üst katında Soho’ya giderlerken - taksiyle gidip de savurganlık etmemeyi Mildred’ın kendisi önermişti. “Her pazarı nehir kenarında geçirebiliriz. Öğle yemeğimizi bir sepetle yanımıza alırız.”</p>

  <p>Kız belli belirsiz gülümsedi, Philip de onun elini tutma cesareti buldu. Mildred elini çekmedi.</p>

  <p>“Gerçekten benden birazcık hoşlanmaya başladığını düşünüyorum,” diyerek gülümsedi.</p>

  <p><i>“Aptalın</i> tekisin, senden hoşlandığımı biliyorsun, yoksa burada olmazdım, değil mi?”</p>

  <p>Artık Soho’daki küçük restoranın eski müşterileri olmuşlardı ve <i>patronne</i> içeri girerlerken onlara gülümsedi. Garson da aşırı saygılıydı.</p>

  <p>“İzin ver, bu akşam yemeği ben sipariş edeyim,” dedi Mildred.</p>

  <p>Onun her zamankinden daha büyüleyici olduğunu düşünen Philip, mönüyü ona verdi ve kız en sevdiği yemekleri seçti. Seçenekler sınırlıydı ve restoranın sunabildiği her şeyden pek çok defa yemişlerdi. Philip çok mutluydu. Kızın gözlerinin içine baktı ve solgun yanaklarının mükemmelliğini uzun uzun düşündü. Yemeklerini bitirince, Mildred bir istisna yapıp bir sigara aldı. Çok nadir sigara içerdi.</p>

  <p>“Bir hanımı sigara içerken görmek hoşuma gitmiyor,” derdi.</p>

  <p>Kız bir anlık tereddütten sonra konuştu.</p>

  <p>“Bu gece beni dışarı çıkarıp yemek ısmarlamanı istediğimde şaşırdın mı?”</p>

  <p>“Çok hoşuma gitti.”</p>

  <p>“Sana bir şey söylemek istiyorum Philip.”</p>

  <p>Hemen kıza baktı, içini bir sıkıntı kapladı ama kendisini iyi eğitmişti.</p>

  <p>“Pekâlâ, konuş bakalım,” dedi gülümseyerek.</p>

  <p>“Hiçbir aptallık etmeyeceksin, tamam mı? Mesele şu ki evleniyorum.”</p>

  <p>“Öyle mi?” dedi Philip.</p>

  <p>Aklına söyleyecek başka bir şey gelmemişti. Bu ihtimali sık sık düşünmüş, ne yapacağını ve ne söyleyeceğini kafasında canlandırmıştı. Katlanacağı ıstırabı düşününce acı çekmiş, intiharı, onu ele geçirecek delice hiddet duygusunu aklından geçirmişti; ama belki de yaşayacağı duyguya tamamen hazırlıklı olduğu için, şu an sadece bitkin hissediyordu. Ciddi bir hastalık çektiği için dayanma gücü çok azalan, bu yüzden meseleyi hiç umursamayan ve sadece yalnız kalmak isteyen biri gibiydi.</p>

  <p>“Anlayacağın, yoluma gidiyorum,” dedi kız. “Yirmi dört yaşındayım ve yuva kurma vaktim geldi.”</p>

  <p>Philip sessizdi. Tezgâhın arkasında oturan <i>patronne</i>'ye baktı ve gözleri yemek yiyenlerden birinin şapkasındaki kırmızı bir tüye takıldı. Mildred sinirlendi.</p>

  <p>“Beni tebrik edebilirsin,” dedi.</p>

  <p>“Edebilirim, değil mi? Bunun gerçek olduğuna inanamıyorum. Sık sık hayal ettim. Seni yemeğe çıkarmamı istediğin için bu kadar mutlu olmam bana çok gülünç geliyor. Kiminle evleniyorsun?”</p>

  <p>“Miller,” diye cevapladı kız, hafifçe kızararak.</p>

  <p>“Miller mı?” diye bağırdı Philip hayretler içinde kalarak. “Ama onu aylardır görmüyorsun.”</p>

  <p>“Geçen hafta bir gün öğle yemeğine geldi ve bana o zaman teklif etti. Geliri çok iyi. Halen haftada yedi sterlin kazanıyor ve gelecekten beklentileri var.”</p>

  <p>Philip tekrar sessizliğe gömüldü. Kızın Miller’dan hep hoşlandığını hatırladı; adam onu eğlendiriyordu; yabancı kökeninin, kızın bilmeden hissettiği egzotik bir cazibesi vardı.</p>

  <p>“Bu kaçınılmaz bir şeydi sanıyorum,” dedi Philip sonunda. “En yüksek teklifi vereni kabul etmeye mecburdun. Ne zaman evleneceksin?”</p>

  <p>“Bir sonraki cumartesi. Günü belirledim.”</p>

  <p>Philip ani bir sızı hissetti.</p>

  <p>“O kadar yakın mı?”</p>

  <p>“Nikâh dairesinde evleneceğiz. Emil böyle tercih ediyor.”</p>

  <p>Philip korkunç bir yorgunluk hissetti. Ondan uzaklaşmak istiyordu. Dosdoğru yatmaya gidebileceğini düşündü. Hesabı istedi.</p>

  <p>“Seni bir taksiye bindirip Victoria’ya göndereceğim. Treni fazla beklemeyeceğini tahmin ediyorum.”</p>

  <p>“Sen benimle gelmeyecek misin?”</p>

  <p>“Gelmemeyi tercih ederim, sence sakıncası yoksa.”</p>

  <p>“Keyfin bilir,” dedi kız mağrur bir edayla. “Seni yarın çay saatinde görürüm herhalde?”</p>

  <p>“Hayır, şimdi her şeyi bitirsek iyi ederiz bence. Kendimi mutsuz etmeyi sürdürmek için hiçbir sebep görmüyorum. Taksiyi ödedim.”</p>

  <p>Kızı başıyla selamlayıp dudaklarını gülümsemeye zorladı, ardından bir otobüse atlayıp eve gitti. Yatmadan önce pipo içti, ama gözlerini güçbela açık tutabiliyordu. Hiç acı çekmiyordu. Neredeyse başı yastığa değer değmez ağır bir uykuya daldı.</p>
</body>
</html>