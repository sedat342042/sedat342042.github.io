<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>61</h2>

  <p>Ardından Philip onu her gün gördü. Kafede öğle yemeğine gitmeye başlamıştı, ama Mildred onu durdurdu: Bunun kızların ağzına laf verdiğini söyledi; bu yüzden Philip’in çayla yetinmesi gerekti, ama onunla istasyona yürümek için hep bekledi; haftada bir iki akşam da birlikte yemeğe çıkıyorlardı. Kıza bir altın bilezik, eldiven, mendil ve benzeri küçük hediyeler verdi. Gücünün yeteceğinden fazlasını harcıyordu, ama buna mâni olamıyordu: Ancak bir şey verdiğinde kız ona sevgi gösteriyordu. Her şeyin fiyatını biliyordu ve minnettarlığı hediyesinin değeriyle tamamen aynı oranda oluyordu. Philip’in umurunda değildi. Kız onu öpmeye gönüllü olduğunda, inandırıcılığının ne ölçüde olduğunu umursamayacak kadar mutluydu. Kızın evde geçen pazar günlerini can sıkıcı bulduğunu öğrendikten sonra sabahları Herne Hill’e gitmeye, onunla sokağın sonunda buluşup birlikte kiliseye gitmeye başladı.</p>

  <p>“Kiliseye gitmeyi hep sevdim,” dedi kız. “İyi bir şey, değil mi?”</p>

  <p>Daha sonra eve yemeğe giderdi, Philip de bir otelde ıvır zıvır bir şeyler yer ve öğleden sonra Brockwell Park’ta yürüyüşe çıkarlardı. Birbirlerine söyleyecek pek bir şeyleri yoktu ve Philip onun sıkılmasından (çok kolay sıkılıyordu) aşırı korktuğundan, sohbet konusu bulmak için kafa patlatıyordu. Bu yürüyüşleri ikisinin de eğlenceli bulmadığını fark etti, ama ondan ayrılmaya katlanamıyor ve kız yoruluncaya veya sinirleninceye dek bunları uzatabilmek için elinden geleni yapıyordu. Mildred’ın onu umursamadığını biliyordu ve mantığı Philip’e, kızın doğasında böyle bir şey olmadığını söylemesine rağmen, o bir aşkı zorlamaya çalışıyordu: Mildred soğuktu. Onun üstünde hiçbir hak iddia edemezdi ama zorlamaya engel olamıyordu. Artık daha samimi olduklarından, öfkesini kontrol etmek onun için daha zordu; sık sık sinirleniyor, iğneleyici şeyler söylemekten kendini alamıyordu. Çoğu kez kavga ediyorlar ve kız onunla bir süre konuşmuyordu; ama bu ona hep boyun eğdiriyor, kıza sırnaşıyordu. Bu kadar haysiyetsiz olabildiği için kendisine çok kızgındı. Onu kafede başka bir adamla konuşurken görürse aşırı kıskanıyor, kıskançlığı tuttuğunda da kendini kaybediyordu. Onu kasten aşağılıyor, kafeden çıkıp gidiyor, yatağında dönüp durarak uykusuz bir gece geçiriyor, dönüşümlü olarak bir öfke bir pişmanlık hissediyordu. Ertesi gün kafeye gidip affedilmek için yalvarıyordu.</p>

  <p>“Kızma bana,” diyordu. “Senden o kadar hoşlanıyorum ki kendime mâni olamıyorum.”</p>

  <p>“Bir gün çizmeyi aşacaksın,” diye cevaplıyordu Mildred.</p>

  <p>Daha büyük bir yakınlığın, kızın mesai saatlerindeki gelişigüzel tanışıklıklarının karşısında kendisine bir üstünlük sağlayabileceğini düşündüğünden, sabırsızlıkla evine gelmek istiyordu, ama Mildred izin vermiyordu.</p>

  <p>“Teyzem bunu çok tuhaf bulur,” diyordu.</p>

  <p>Bu reddedişinin sadece ona teyzesini göstermeme niyetinden kaynaklandığından şüpheleniyordu. Mildred onu meslek sahibi bir adamın (bu onun ayırt edicilik formülüydü) dul eşi olarak tanıtmıştı ve bu iyi kadına pek seçkin denemeyeceğinin huzursuzca farkındaydı. Philip aslında onun küçük bir tüccarın dul karısı olabileceğini düşündü. Mildred’ın züppe olduğunu biliyordu. Ama teyzesinin ne kadar halktan olduğunun kendisi için önemsizliğini katiyen söyleyemeyeceğinin farkındaydı.</p>

  <p>En kötü kavgaları bir akşam yemekte, Mildred bir adamın onu tiyatroya davet ettiğini söylediğinde yaşandı. Philip’in rengi attı, suratı kaskatı kesildi ve haşinleşti.</p>

  <p>“Gitmiyorsun herhalde?” dedi.</p>

  <p>“Neden gitmeyeyim? Çok hoş, centilmen bir genç.”</p>

  <p>“Ben seni istediğin her yere götürürüm.”</p>

  <p>“Aynı şey değil ki. Hep seninle gezemem. Ayrıca günü benim belirlememi istedi, seninle çıkmadığım bir akşam gideceğim sadece. Senin için hiç fark etmez.”</p>

  <p>“Eğer birazcık ahlak duygun olsaydı, eğer birazcık minnet duygun olsaydı, gitmeyi aklından bile geçirmezdin.”</p>

  <p>“Minnetle neyi kastettiğini anlamadım. Eğer bana verdiğin şeyleri kastediyorsan, onları geri alabilirsin. İstemiyorum ben.”</p>

  <p>Kızın sesi, zaman zaman aldığı cadaloz tona bürünmüştü.</p>

  <p>“Hep seninle gezmek pek heyecanlı olmuyor. İyice sıtkım sıyrılana kadar ‘Beni seviyor musun? beni seviyor musun?’ lafları falan.”</p>

  <p>(Philip bunu sorup durmanın delilik olduğunu biliyordu, ama kendine engel olamıyordu.</p>

  <p>“Ah, hoşlanıyorum senden işte,” diye cevaplardı kız.</p>

  <p>“Hepsi bu mu? Ben tüm kalbimle seviyorum.”</p>

  <p>“Ben öyle biri değilim, bunları öyle çok fazla söyleyemem.”</p>

  <p>“Tek bir kelimenin beni ne kadar mutlu edeceğini bir bilseydin!”</p>

  <p>“Eh, hep söylerim, insanlar beni olduğum gibi kabul etmeli, hoşlarına gitmezse bırakabilirler.”</p>

  <p>Ama yine de bazen kendisini daha ayan beyan ortaya koyuyordu ve Philip bu soruyu sorunca şöyle cevap veriyordu:</p>

  <p>“Ah, yine başlamayalım.”</p>

  <p>Bundan sonra Philip somurtup susuyordu. Ondan nefret ediyordu.)</p>

  <p>Şimdiyse şöyle dedi:</p>

  <p>“Ah, pekâlâ, olur da bu randevu hoşuna giderse bir daha bana hiç tenezzül eder misin merak ediyorum.”</p>

  <p>“Arayışta değilim, bundan emin olabilirsin, beni buna sen zorluyorsun.”</p>

  <p>Philip’in gururu fena halde incinmişti, aklı başından gitmiş gibi cevap verdi:</p>

  <p>“Birlikte gidecek başka kimse yokken akşam yemeklerinde ve tiyatrolarda katlanabileceğin biri olduğumu düşünüyorsun ve karşına birisi çıktığında da cehenneme kadar yolum var. Teşekkürler, el altında bulundurulmaktan sıkılmak üzereyim.”</p>

  <p>“Hiç kimse benimle böyle konuşamaz. Şimdi sana bu pis yemeğini ne kadar istediğimi göstereceğim.”</p>

  <p>Mildred ayağa kalktı, ceketini giydi ve hızlıca yürüyüp restorandan çıktı. Philip oturmaya devam etti. Kımıldamamakta kararlıydı ama on dakika geçtikten sonra bir arabaya atlayıp onun peşinden gitti. Kızın Victoria’ya gitmek üzere otobüse bineceğini tahmin ediyordu, dolayısıyla hemen hemen aynı sürede oraya varacaklardı. Onu peronda gördü, kendisini göstermedi ve aynı trenle Herne Hill’e gitti. Eve doğru yürümeye başlayana dek onunla konuşmak istemiyordu, o zaman Philip’ten kaçamazdı.</p>

  <p>İyi aydınlatılmış ve trafik gürültüsüyle dolu anacaddeden sapar sapmaz kıza yetişti.</p>

  <p>“Mildred,” diye seslendi.</p>

  <p>Kız yürümeye devam etti, ne ona baktı ne de cevap verdi. Philip adını tekrarladı. O zaman durup karşısına geldi.</p>

  <p>“Ne istiyorsun? Victoria’da dolandığını gördüm. Neden beni rahat bırakmıyorsun?”</p>

  <p>“Çok özür dilerim. Beni affedemez misin?”</p>

  <p>“Hayır. Öfkenden ve kıskançlığından bıktım. Umurumda değilsin, hiçbir zaman umurumda olmadın ve asla umurumda olmayacaksın. Seninle artık bir ilişkimin olmasını istemiyorum.”</p>

  <p>Hızlı hızlı yürümeye devam etti, Philip’in ona yetişmek için koşturması gerekti.</p>

  <p>“Beni hiç hesaba katmıyorsun,” dedi. “Herkese karşı kayıtsız olduğunda neşeli ve cana yakın olmak kolay. Benim kadar âşık olduğunda ise bu çok zor. Merhamet et bana. Beni önemsememen umurumda değil. Sonuçta içinden gelmiyordur. Sadece seni sevmeme izin vermeni istiyorum.”</p>

  <p>Mildred konuşmayı reddederek yürümeye devam etti, Philip ıstırapla evine varmalarına sadece birkaç metre kaldığını gördü. Gururu kırılmıştı. Aşka ve pişmanlığa dair tutarsız bir hikâye döktürmeye başladı.</p>

  <p>“Bu defalık affedersen söz veriyorum gelecekte benden hiçbir şikâyet duymayacaksın. Kimle istersen çıkabilirsin. Yapacak daha iyi bir şeyin olmadığında benimle gezmenden çok mutlu olacağım.”</p>

  <p>Kız tekrar durdu, çünkü Philip’in onu hep bıraktığı köşeye gelmişlerdi.</p>

  <p>“Artık gidebilirsin. Benimle kapıya kadar gelmene izin veremem.”</p>

  <p>“Beni affettiğini söyleyene kadar gitmeyeceğim.”</p>

  <p>“Tüm bunlardan çok bıktım.”</p>

  <p>Philip bir an tereddüt etti, çünkü kızı duygulandıracak bir şey söyleyebileceğine dair bir his vardı içinde. Bu kelimeleri söylemek kendini kötü hissettirdi.</p>

  <p>“Bu zalimlik, katlanmam gereken çok şey var. Topallığın ne demek olduğunu bilemezsin. Elbette benden hoşlanmıyorsun. Hoşlanmanı bekleyemem.”</p>

  <p>“Philip, ben bunu kastetmedim,” diye karşılık verdi Mildred hemen, sesinde aniden ortaya çıkan bir acıma tonuyla. “Bunun doğru olmadığını biliyorsun.”</p>

  <p>Philip artık rol yapıyordu, sesi boğuk ve kısıktı.</p>

  <p>“Ah, hissedebiliyorum,” dedi.</p>

  <p>Kız elini tutup ona baktı, kendi gözleri de yaşla dolmuştu.</p>

  <p>“Yemin ederim, bunun benim için hiçbir önemi yok. İlk bir iki günden sonra aklıma bile gelmedi.”</p>

  <p>Philip kasvetli, trajik sessizliğini sürdürdü. Kızın, onun duygularına yenildiğini düşünmesini istiyordu.</p>

  <p>“Senden çok hoşlandığımı biliyorsun Philip. Sadece bazen çok üstüme geliyorsun. Hadi barışalım.”</p>

  <p>Dudaklarını onunkilere uzattı ve Philip rahatlayarak iç çekip onu öptü.</p>

  <p>“Şimdi mutlu musun yine?” diye sordu.</p>

  <p>“Çılgınlar gibi.”</p>

  <p>Kız ona iyi geceler dileyip sokakta hızlı hızlı yürüdü. Ertesi gün Philip ona, elbisesine takabileceği küçük bir saat broş aldı. Kız bunu çok istiyordu.</p>

  <p>Ama üç dört gün sonra, Mildred çayını getirdiğinde ona şöyle söyledi:</p>

  <p>“Evvelki gece verdiğin sözü hatırlıyor musun? Sözünü tutacaksın, değil mi?”</p>

  <p>“Evet.”</p>

  <p>Philip onun tam olarak neyi kastettiğini biliyordu, sonraki sözlerine kendisini hazırladı.</p>

  <p>“Çünkü bu akşam sana söz ettiğim o centilmenle çıkıyorum.”</p>

  <p>“Peki. Dilerim eğlenirsin.”</p>

  <p>“Sence sakıncası yok, değil mi?”</p>

  <p>Şimdi kendini olağanüstü bir çabayla kontrol altında tutuyordu.</p>

  <p>“Hoşuma gitmiyor,” dedi gülümseyerek, “ama kendimi kontrol edip daha fazla nahoş duruma düşmeyeceğim.”</p>

  <p>Mildred randevu konusunda heyecanlıydı ve heyecanla bundan bahsediyordu. Philip onun bunu kendisine acı çektirmek için yapıp yapmadığını ya da sadece duygusuz olduğu için böyle davranıp davranmadığını merak etti. Aptallığını düşünüp onun zalimliğine göz yumma alışkanlığı kazanmıştı. Ne zaman Philip’in canını yaktığını anlayacak beyin yoktu onda.</p>

  <p>“Ne hayal gücü ne de espri duygusu olan bir kıza âşık olmak pek eğlenceli bir durum değil,” diye düşündü dinlerken.</p>

  <p>Ama bunların eksikliği kızın davranışlarını mazur gösteriyordu. Philip bunu kavramamış olsa onun kendisine çektirdiği acıyı asla affedemezdi.</p>

  <p>“Tivoli’ye bilet almış,” dedi Mildred. “Seçimi bana bıraktı, ben de onu seçtim. Bir de Café Royal’de yemek yiyeceğiz. Oranın Londra’daki en pahalı yer olduğunu söylüyor.”</p>

  <p>“Kelimenin tam anlamıyla bir centilmen,” diye düşündü Philip ama ağzından bir hece kaçmasına mâni olmak için dişlerini kenetledi.</p>

  <p>Philip Tivoli’ye gitti ve Mildred ile kavalyesini gördü -parlak saçlı ve bir seyyar tüccarın şık görünümüne sahip pürüzsüz suratlı genç bir adamdı-, ikinci sırada oturuyorlardı. Mildred ona çok yakışan, üstünde devekuşu tüyleri olan geniş kenarlı siyah bir şapka takmıştı. Philip’in aşina olduğu hafif bir gülümsemeyle onu davet eden adamı dinliyordu; ifadesinde hiçbir canlılık taşımazdı, ona kahkaha artırabilmek için müstehcen bir komedi lazımdı; ama Philip onun ilgili olduğunu ve eğlendiğini görebiliyordu. Gösterişli ve şen şakrak eşlikçisinin tam ona göre olduğunu acıyla gördü. Mıymıntı mizacı dolayısıyla gürültücü insanlardan hoşlanıyordu. Philip tartışmayı çok severdi, ama havadan sudan konuşmalara hiçbir yeteneği yoktu. Bazı arkadaşlarının, örneğin Lawson’ın çok usta olduğu rahat şakalara hayrandı ve ondaki aşağılık duygusu, utangaç ve beceriksiz olmasına yol açıyordu. Onu ilgilendiren şeyler Mildred’ı sıkıyordu. Erkeklerin futboldan ve yarışlardan konuşmasını bekliyordu ve Philip’in bunların hiçbiri hakkında bilgisi yoktu. Bir kahkaha artırabilmek için söylenmesi gereken kelimeleri bilmiyordu.</p>

  <p>Matbu malzemeler Philip için hep saplantı olmuştu ve artık, kendisini daha ilginç kılmak için, tüm çalışkanlığıyla <i>The Sporting Times</i> okuyordu.</p>
</body>
</html>