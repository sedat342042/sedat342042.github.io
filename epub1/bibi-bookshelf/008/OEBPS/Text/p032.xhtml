<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>32</h2>

  <p>Philip, amcasıyla yengesini görünce şaşırdı. Daha önce onların çok yaşlı insanlar olduğuna hiç dikkat etmemişti. Papaz onu her zamanki dostane kayıtsızlıkla karşıladı. Biraz daha şişman, biraz daha kel, biraz daha kır saçlıydı. Philip onun ne kadar naçiz olduğunu gördü. Yüzü cansızdı ve rahatına düşkün bir ifadesi vardı. Louisa Yenge ona sarılıp öptü; yanaklarından aşağı mutluluk gözyaşları aktı. Philip duygulanmış ve utanmıştı; ona karşı bu kadar büyük bir sevgi beslediğini bilmiyordu.</p>

  <p>“Ah, seni görmeyeli çok uzun zaman geçmiş gibi Philip,” dedi haykırarak.</p>

  <p>Onun ellerini okşadı, memnuniyet dolu gözlerle yüzüne baktı.</p>

  <p>“Büyümüşsün. Basbayağı adam olmuşsun.”</p>

  <p>Dudağının üstünde artık çok zayıf bir bıyık vardı. Bir jilet almıştı ve ara sıra, büyük bir dikkatle yumuşak çenesini tıraş ediyordu.</p>

  <p>“Sen olmadan kendimizi çok yalnız hissettik.” Daha sonra utana sıkıla, sesi hafiften çatlayarak şöyle sordu: “Evine döndüğün için mutlusun, değil mi?”</p>

  <p>“Evet, hem de çok.”</p>

  <p>Kadın çok zayıftı ve neredeyse şeffaf görünüyordu, Philip’in boynuna doladığı kollarının kemikleri, tavuk kemiğini hatırlatacak denli inceydi ve solgun yüzü, ah, öyle kırışmıştı ki... Hâlâ gençliğindeki gibi yaptığı kır lüleleri ona tuhaf, acıklı bir görünüm veriyordu; küçük kuru vücudu da sonbahar yaprağı gibiydi, ilk sert rüzgârda uçup gidecek sanırdınız. Philip onların, bu iki sakin küçük insanın hayatla işinin bittiğini fark etti: Geçmiş bir nesle mensuptular ve sabırla, gayet ahmak bir biçimde ölümü bekliyorlardı; zindeliği ve gençliğiyle heyecana ve maceraya aç Philip ise böyle bir heba karşısında dehşete kapıldı. Hiçbir şey yapmamışlardı ve göçüp gittikleri zaman da hiç burada bulunmamışlar gibi olacaktı. Louisa Yenge’ye çok acıdı ve birden kadın onu sevdiği için Philip de onu sevdi.</p>

  <p>Daha sonra, Carey’ler yeğenlerine hoş geldin derken sağduyulu biçimde mesafeli duran Bayan Wilkinson odaya girdi.</p>

  <p>“Philip, bu Bayan Wilkinson,” dedi Bayan Carey.</p>

  <p>“Müsrif dönmüş,” deyip elini uzattı kadın. “Müsrifin yakasına takmak için gül getirdim.”</p>

  <p>Neşeli bir gülümsemeyle bahçeden az önce kopardığı çiçeği Philip’in paltosuna iliştirdi. Philip kızardı, kendini aptal hissetti. Bayan Wilkinson’ın, William Amcasının yardımcılığını yaptığı son papazın kızı olduğunu ve amcasının, pek çok din adamının kızını tanıdığını biliyordu. Onlar kötü kesim giysiler ve hantal botlar giyerlerdi. Giysileri genelde siyah olurdu, çünkü Philip’in Blackstable’daki ilk yıllarında evde dokunmuş kumaşlar Doğu Anglia’ya ulaşmamıştı ve din adamlarının hanımları renkli giyinmeyi sevmezdi. Saçlarını yarım yamalak yaparlar, fena halde kolalı keten kokarlardı. Kadınsı zarafeti yakışıksız bulurlardı ve yaşlı da genç de olsalar aynı görünürlerdi. İnançlarını mağrurca taşırlardı. Kiliseyle bağlantılarının yakınlığı, insanlığın kalanına karşı hafiften diktatörce bir tutum takınmaya iterdi onları.</p>

  <p>Bayan Wilkinson çok farklıydı. Üstünde sevimli küçük çiçek demeti baskıları olan, beyaz müslin bir elbise ile ajurlu konçları olan sivri uçlu, yüksek topuklu ayakkabılar giymişti. Deneyimsiz Philip’e göre muhteşem giyinmişti; pelerini ucuz ve cırtlak görünmüyordu. Saçını özenle taramıştı, alnının ortasında düzgün bir kıvrım vardı: Çok siyah, parlak ve sertti, katiyen bozulabilirmiş gibi görünmüyordu. Büyük siyah gözleri vardı, burnu hafiften kemerliydi; profilden biraz alıcı kuşa benziyordu, ama yüzü bir bütün olarak çekiciydi. İçten bir gülümsemesi vardı, ama ağzı büyüktü ve gülümsediğinde iri ve hayli sararmış olan dişlerini gizlemeye çalışıyordu. Ama Philip’in mahcubiyetini en çok artıran, kadının yoğun biçimde pudralanmış olmasıydı; kadınsı tavırlar konusunda katı görüşleri vardı ve bir hanımefendinin pudra sürebileceği hiç aklına gelmemişti; ama Bayan Wilkinson elbette bir hanımefendiydi çünkü o bir papazın kızıydı ve bir papaz da bir centilmen demekti.</p>

  <p>Philip onu hiçbir bakımdan beğenmemeye karar verdi. Hafif bir Fransız aksanıyla konuşuyordu; Philip, İngiltere’nin kalbinde doğup büyüdüğü için kadının neden böyle konuştuğunu anlamadı. Gülümsemesinin sahte olduğunu düşündü ve tavırlarındaki cilveli neşe sinirine dokundu. İki üç gün sessiz ve hasmane tavrını sürdürdü, ama görünüşe göre Bayan Wilkinson bunu fark etmedi. Çok sokulgandı. Sohbetlerinde neredeyse hep ona hitaben konuşuyordu ve sürekli onun mantıklı muhakemesine başvurmasında onur verici bir şeyler vardı. Kadın onu güldürüyordu ve Philip onu eğlendiren insanlara asla dayanamazdı: Ara sıra düzgün bir şeyler söylemeyi becerebiliyordu; takdir eden bir dinleyicinin olması da hoştu. Ne Papaz’da ne de Bayan Carey’de espri anlayışı vardı ve onun söylediklerine asla gülmezlerdi. Bayan Wilkinson’a alıştıkça ve mahcubiyetinden kurtuldukça, kadından daha çok hoşlanmaya başladı; Fransız aksanını etkileyici buldu; doktorun verdiği bahçe partisinde de başka herkesten çok daha etkileyici giyinmişti. Büyük beyaz puantiyeleri olan mavi bir fular takmıştı ve bu da Philip’in içinin bir hoş olmasına yol açtı.</p>

  <p>Gülerek, “Eminim sizin gerekenden daha iyi olmadığınızı düşünüyorlar,” dedi.</p>

  <p>“Ahlaksız bir şırfıntı gibi görülmek hayatımın rüyası,” diye cevapladı kadın.</p>

  <p>Bir gün, Bayan Wilkinson odasındayken Louisa Yenge’ye onun kaç yaşında olduğunu sormuştu.</p>

  <p>“Ah canım benim, bir hanıma yaşını asla sormamalısın; ama kesinlikle evlenemeyeceğin kadar yaşlı.”</p>

  <p>Papaz o ağır, dolgun ifadesiyle gülümsedi.</p>

  <p>Yaşını başını almıştır Louisa,” dedi. “Biz Lincolnshire’dayken neredeyse yetişkin olmuştu ki bu da yirmi yıl önceydi. Saçını ensesinden iki örgü yapıyordu.”</p>

  <p>“On yaşından büyük olmayabilir,” dedi Philip.</p>

  <p>“Daha büyüktü,” dedi Louisa Yenge.</p>

  <p>“Yirmiye yakındı galiba,” dedi Papaz.</p>

  <p>“Ah, hayır William. Taş çatlasa on altı veya on yedidir.”</p>

  <p>“Otuzunu hayli geçmiştir o zaman,” dedi Philip.</p>

  <p>O sırada Bayan Wilkinson, Benjamin Godard’ın bir şarkısını söyleyerek, hafif adımlarla aşağı indi. Philip ve o yürüyüşe çıkacakları için şapkasını takmıştı, eldivenini iliklemesi için elini ona uzattı. Philip acemice ilikledi. Mahcup ama kahraman gibi hissetti. Artık rahatça sohbet ediyorlardı ve amaçsızca dolaşırken her tür konudan konuşuyorlardı. Kadın ona Berlin’den bahsetti, Philip de ona Heidelbeg’de geçirdiği yılı anlattı. Konuşurken, daha önce hiçbir önemi olmayan konular yeni anlamlar kazanmış gibiydi: Frau Erlin’in evindeki insanları tarif etti; Hayward ile Weeks arasında geçen, o zamanlar çok önemli gelse de şimdi çok saçma görünen sohbetlere şaştı. Bayan Wilkinson’ın gülmesi koltuklarını kabarttı.</p>

  <p>“Senden çok korkuyorum,” dedi kadın. “Fazla kinayelisin.”</p>

  <p>Ardından kadın ona Heidelberg’de hiç aşk macerası yaşayıp yaşamadığını sordu. Hiç düşünmeden, dürüstçe yaşamadığını söyledi; ama Bayan Wilkinson ona inanmayı reddetti.</p>

  <p>“Ne ketumsun!” dedi. “Senin yaşında mümkün mü bu?”</p>

  <p>Philip kızarıp güldü.</p>

  <p>“Çok fazla şey öğrenmek istiyorsunuz,” dedi.</p>

  <p>“Ah, öyle sanırım,” diye güldü kadın muzafferane bir edayla. “Şuna bak sen, kızarıverdi.”</p>

  <p>Bayan Wilkinson’ın onun masum taklidi yapan bir utanmaz olduğunu düşünmesi hoşuna gitti ve kendisinin gizleyecek pek çok romantik şeyi olduğuna onu inandırmak için konuyu değiştirdi. Böyle şeyleri olmadığı için kendine kızdı. Hiç fırsat çıkmamıştı.</p>

  <p>Bayan Wilkinson, kendi talihinden hoşnutsuzdu. Kendi geçimini sağlamak zorunda olduğu için üzülüyordu ve Philip’e, servetini ona bırakmasını beklediği ama daha sonra aşçısıyla evlenip vasiyetini değiştiren, annesinin bir amcasının uzun hikâyesini anlattı. Evindeki lükse değindi ve Lincolnshire’daki binecek atların ve sürecek arabaların olduğu hayatını şimdiki durumunun vasat bağımlılığıyla karşılaştırdı. Daha sonra bundan Louisa Yenge’ye söz ettiğinde ve kadın ona, Wilkinson’ları tanıdığında ailenin bir midilliyle iki tekerlekli bir arabadan başka pek bir şeyinin olmadığını söyleyince Philip’in biraz kafası karıştı; Louisa Yenge o zengin amcayı duymuştu ama adam evliydi ve Emily doğmadan önce çocukları olmuştu, onun mirasına konma konusunda pek bir ümidi olamasa gerekti. Bayan Wilkinson’ın artık, şimdi bu durumda olduğu Berlin hakkında söyleyecek pek az iyi şeyi vardı. Alman hayatının kabalığından şikâyet edip acı acı onu, pek çok yıl geçirdiği Paris’in harikuladeliğiyle karşılaştırdı. Kaç yıl olduğunu söylemedi. Varlıklı bir Yahudi kadınla evlenmiş sosyetik bir portre ressamının ailesinde mürebbiyelik yapmıştı ve onların evinde pek çok seçkin kişiyle tanışmıştı. Onların isimlerini söyleyerek Philip’in gözlerini kamaştırdı. Comedie Française’den aktörler sık sık o eve gelmişti ve Coquelin yemekte onun hemen yanında oturup bu kadar mükemmel Fransızca konuşan bir yabancıyla daha önce hiç tanışmadığını söylemişti. Alphonse Daudet de gelmiş ve ona <i>Sappho</i>’nun bir nüshasını vermişti: Kitabın içine onun adını yazmaya söz vermişti ama Bayan Wilkinson bunu ona hatırlatmayı unutmuştu. Yine de bu kitap onun için çok kıymetliydi ve bunu Philip’e ödünç verecekti. O eve gelenler arasında Maupassant da vardı. Hararetli bir kahkaha atan Bayan Wilkinson, Philip’e manidar manidar baktı. Olağanüstü yazarlığından başka, o ne erkekti ama! Hayward, Maupassant’dan bahsetmişti, Philip onun bu ününü biliyordu.</p>

  <p>“Sizinle sevişti mi?” diye sordu.</p>

  <p>Bu kelimeler tuhaf biçimde boğazına takıldı sanki ama yine de sordu. Artık Bayan Wilkinson’ı çok seviyor, onunla sohbetten büyük heyecan duyuyordu ama herhangi birinin onunla sevişmiş olabileceğini hayal edemiyordu.</p>

  <p>“Nasıl bir soru bu!” diye bağırdı kadın. “Zavallı adam, tanıştığı her kadınla sevişti. Bu kendini alamadığı bir alışkanlıktı onun için.”</p>

  <p>Biraz iç çekti, geçmişi hassasiyetle hatırlıyor gibiydi.</p>

  <p>“Çekici bir adamdı,” dedi ağzının içinde.</p>

  <p>Philip’in yaşadığından daha büyük bir deneyimin söz konusu olduğu, bu rastlaşmanın ihtimallerini açık eden kelimelerden tahmin edilebilir: <i>En famille</i> öğle yemeğine davet edilmiş önemli bir yazar, eğitim verdiği iki uzun boylu kızla birlikte ağırbaşlı bir edayla içeri giren mürebbiye; tanıştırılma:</p>

  <p><i>“Notre Miss Anglaise. ’’</i></p>

  <p><i>“Mademoiselle. ”</i></p>

  <p>Büyük yazar ev sahibi ve sahibesiyle konuşurken, öğle yemeği sırasında sessizce oturan <i>Miss Anglaise.</i></p>

  <p>Ama Philip için kadının sözleri çok daha romantik fanteziler çağrıştırıyordu.</p>

  <p>“Hadi bana onu anlatın,” dedi heyecanla.</p>

  <p>“Anlatacak bir şey yok,” dedi Bayan Wilkinson dürüstçe, ama bunu öyle bir tavırla söylemişti ki sanki heyecan dolu gerçekler üç cilde ancak sığabilirdi. “Bu kadar meraklı olmamalısın.”</p>

  <p>Paris’i anlatmaya başladı. Bulvarlara ve Bois de Boulogne Parkı’na bayılmıştı. Her sokakta zarafet vardı ve Champs-Élysees’in ağaçları başka yerdekilere benzemiyordu. Şimdi anayolda bir çit merdivenine oturmuşlardı ve Bayan Wilkinson, önlerinde uzanan yüksek karaağaçlara küçümseyerek bakıyordu. Ah o tiyatrolar: Oyunlar muhteşem, oyunculuklar eşsizdi. Ders verdiği kızların annesi Madam Foyot kıyafet denerken sık sık onunla birlikte giderdi.</p>

  <p>“Ah, yoksul olmak ne büyük ıstırap!” diye bağırdı. “Tüm bu güzel şeyler, sadece Paris’tekiler nasıl giyinilmesi gerektiğini biliyor ve insanın bunları alacak gücünün olmaması! Zavallı Madam Foyot, hiçbir endamı yoktu. Bazen terzi kulağıma şöyle fısıldayıverirdi: ‘Ah, Matmazel, keşke onda sizin endamınız olsa.’”</p>

  <p>Philip o an Bayan Wilkinson’ın gürbüz bir vücudu olduğunu ve bundan gurur duyduğunu fark etti.</p>

  <p>“İngiltere’deki erkekler çok aptal. Sadece yüze dikkat ediyorlar. Bir âşıklar milleti olan Fransızlar ise endamın çok daha önemli olduğunu biliyorlar.”</p>

  <p>Philip daha önce hiç böyle şeyler düşünmemişti ama şimdi Bayan Wilkinson’ın bileklerinin kalın ve kaba olduğunu görebiliyordu. Bakışlarını hemen çekti.</p>

  <p>“Fransa’ya gitmelisin. Neden bir yıllığına Paris’e gitmiyorsun? Fransızca öğrenirsin, hem seni <i>déniaiser</i><a class="dipnot2" href="../Text/dipnotlar.xhtml#a35" id="k35"><sup>[35]</sup></a>&nbsp;eder.”</p>

  <p>“O da ne demek?” diye sordu Philip.</p>

  <p>Kadın muzipçe güldü.</p>

  <p>“Sözlüğe bak. İngilizler kadınlara nasıl davranılması gerektiğini bilmiyor. Fazla mahcuplar. Mahcubiyet bir erkekte gülünç durur. Sevişmeyi bilmiyorlar. Aptalca görünmeden, bir kadına çekici olduğunu bile söyleyemiyorlar.”</p>

  <p>Philip kendini gülünç hissetti. Belli ki Bayan Wilkinson ondan çok daha farklı davranmasını bekliyordu; kibar ve nükteli şeyler söylemek onun da hoşuna gidebilirdi, ama böyle sözler aklına hiç gelmiyordu; aklına geldiği zaman da bunları söyleyerek kendini aptal durumuna düşürmekten çok korkuyordu.</p>

  <p>“Ah, Paris’i çok sevdim,” diyerek iç çekti Bayan Wilkinson. “Ama Berlin’e gitmem gerekiyordu. Kızlar evlenene dek Foyot’larla kaldım, sonra da yapacak hiçbir şey bulamadım ve Berlin’de bu iş fırsatını yakaladım. Madam Foyot’nun akrabalarıydılar, ben de kabul ettim. Rue Bréda’da, <i>cinquième</i>’de<a class="dipnot2" href="../Text/dipnotlar.xhtml#a36" id="k36"><sup>[36]</sup></a>&nbsp;küçücük bir dairem vardı: Kesinlikle saygın bir yer değildi. Rue Bréda’yı bilirsin - <i>ces dames</i><a class="dipnot2" href="../Text/dipnotlar.xhtml#a37" id="k37"><sup>[37]</sup></a><i>,</i> anlarsın ya.”</p>

  <p>Philip, onun neyi kastettiğini hiç anlamadan ama belli belirsiz şüphelenerek ve kadının onun fazla cahil olduğunu sanmasından endişe duyarak, başını salladı.</p>

  <p>“Ama umurumda değildi. <i>Je suis libre, n est-ce-pas</i><a class="dipnot2" href="../Text/dipnotlar.xhtml#a38" id="k38"><sup>[38]</sup></a><i>?”</i> Fransızca konuşmaya pek hevesliydi ve gerçekten de çok iyi konuşuyordu. “Bir defasında orada tuhaf bir macera yaşadım.”</p>

  <p>Biraz duraksadı, Philip de anlatması için ısrar etti.</p>

  <p>“Sen bana Heidelberg’deki maceralarını anlatmadın,” dedi kadın.</p>

  <p>“Maceradan sayılmazlardı,” diye çabucak cevapladı.</p>

  <p>“Bayan Carey birlikte ne tür şeyler konuştuğumuzu duysa ne der bilmiyorum.”</p>

  <p>“Ona söyleyeceğimi düşünüyor olamazsınız.”</p>

  <p>“Söz verir misin?”</p>

  <p>Philip söz verdikten sonra Bayan Wilkinson üst katında oturan sanat öğrencisinden bahsetti - ama kendi kendini durdurdu.</p>

  <p>“Neden sanat eğitimi almaya gitmiyorsun oraya? Çok güzel resim yapıyorsun.”</p>

  <p>“O kadar iyi değil.”</p>

  <p>“Bırak da buna başkaları karar versin. <i>Je m’y connais</i><a class="dipnot2" href="../Text/dipnotlar.xhtml#a39" id="k39"><sup>[39]</sup></a><i>,</i> senden büyük bir ressam olacağına inanıyorum.”</p>

  <p>“Birdenbire Paris’e gidip sanat okumak istediğimi söylesem William Amcamın suratının alacağı şekli hayal edebiliyor musunuz?”</p>

  <p>“Sen kendi kendinin efendisisin, değil mi?”</p>

  <p>“Beni atlatmaya çalışıyorsunuz. Lütfen hikâyeyi anlatın.”</p>

  <p>Bayan Wilkinson, küçük bir kahkaha attıktan sonra anlatmaya devam etti. Sanat öğrencisi merdivenlerde birkaç kez yanından geçmiş, ama ona pek dikkat etmemişti. Onun güzel gözleri olduğunu, şapkasını büyük nezaketle çıkardığını görmüştü. Bir gün kapısının altından atılmış bir mektup bulmuştu. Mektup öğrencidendi. Aylardır ona büyük hayranlık beslediğini, merdivenlerde yanından geçmeyi beklediğini yazmıştı. Ah, büyüleyici bir mektuptu! Elbette cevaplamamıştı ama hangi kadın koltuklarının kabarmasına mâni olabilirdi? Ertesi gün bir mektup daha gelmişti! Elarika, tutkulu ve dokunaklıydı. Bir dahaki sefere onunla merdivenlerde rastlaştığında ne yöne bakacağını bilememişti. Artık her gün mektup geliyor, öğrenci onunla görüşmek için yalvarıyordu. Akşam geleceğini yazmıştı, <i>vers neuf heures</i><a class="dipnot2" href="../Text/dipnotlar.xhtml#a40" id="k40"><sup>[40]</sup></a>&nbsp;ve o ne yapması gerektiğini bilememişti. Elbette böyle bir şey olamazdı, zili çalıp durabilirdi ama o asla kapıyı açmayacaktı; sinirleri gergin halde zilin çalmasını beklerken, öğrenci birdenbire karşısına dikilmişti. İçeri girdikten sonra kapıyı kapatmayı unutmuştu.</p>

  <p><i>“C’était une fatalite.”</i><a class="dipnot2" href="../Text/dipnotlar.xhtml#a41" id="k41"><sup>[41]</sup></a></p>

  <p>“Peki, sonra ne oldu?” diye sordu Philip.</p>

  <p>“Bu hikâyenin sonu,” diye cevapladı kadın, çın çın bir kahkahayla.</p>

  <p>Philip bir an sessiz kaldı. Kalbi hızla çarpıyordu, tuhaf duygular yüreğinde birbiri ardına koşturup duruyor gibiydi. Karanlık merdiveni, tesadüfi karşılaşmaları gözünde canlandırdı ve mektuplardaki cesarete hayran kaldı -ah, o bunu yapmaya asla cesaret edemezdi- sonra daireye o sessiz sedasız, neredeyse gizemli giriş... Bu ona romantizmin gerçek ruhu gibi göründü.</p>

  <p>“O nasıl biriydi?”</p>

  <p>“Ah, yakışıklıydı. <i>Charmant garçon.”</i></p>

  <p>“Onunla hâlâ görüşüyor musunuz?”</p>

  <p>Philip bunu sorarken biraz sinirlendiğini hissetti.</p>

  <p>“Bana çok iğrenç davrandı. Erkekler hep aynı. Hepiniz kalpsizsiniz.”</p>

  <p>“Bunu bilemem,” dedi Philip, hafiften utanarak.</p>

  <p>“Hadi eve gidelim,” dedi Bayan Wilkinson.</p>
</body>
</html>