<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>114</h2>

  <p>Görevin sürdüğü üç hafta sona erdi. Philip altmış iki vakada hazır bulundu ve yorgunluktan canı çıktı. Son gecesinde saat on civarında eve döndüğünde tüm kalbiyle tekrar çağırılmamayı diledi. On gündür tam bir gece dinlenmemişti hiç. Yeni döndüğü vaka korkunçtu. Kocaman, iriyarı, sarhoş bir adam gelip onu almış ve berbat kokan bir mahalledeki, şimdiye dek gördüğü en pis yerden bile pis bir odaya götürmüştü: Küçücük bir tavan arasıydı burası, üstündeki tenteden kirli kırmızı bir kumaşın sarktığı ahşap bir yatak mekânın büyük kısmını kaplıyordu ve tavan o kadar alçaktı ki Philip parmak uçlarıyla dokunabiliyordu; mevcut ışığı tek bir mum sağlıyor, ona yaklaşan böcekler cızır cızır yanıyordu. Kadın, peş peşe ölü çocuklar doğurup durmuş orta yaşlı tombul bir yaratıktı. Burada Philip’in alışkın olmadığı bir hikâye vardı: Koca Hindistan’da askerlik yapmıştı; İngiliz halkının erdemliliğinin hastalıkların en berbatının yayılmasına yol açması sonucu, o ülke üstünde çok katı bir kanun uygulanmış, masumlar çekmişti. Esneyen Philip üstünü çıkarıp yıkandı, giysilerini suyun altında çalkaladı ve onlardan kıvrım kıvrım düşen böcekleri gördü. Kapının çalındığını duyduğunda yatmak üzereydi, hastane hademesi ona bir kart getirmişti.</p>

  <p>“Lanet olsun,” dedi Philip. “Bu gece en son görmek istediğim insan sensin. Kim getirdi bunu?”</p>

  <p>“Koca galiba, efendim. Ona beklemesini söyleyeyim mi?”</p>

  <p>Philip adrese baktı, caddenin tanıdık olduğunu gördü ve hademeye kendisinin gidebileceğini söyledi. Giyindi ve beş dakika içinde, siyah çantası elinde, sokağa çıktı. Karanlıkta tam seçemediği bir adam yanına geldi ve kendisinin koca olduğunu söyledi.</p>

  <p>“Beklesem iyi olur diye düşündüm, efendim,” dedi. “Bayağı kötü bir mahalledir, sizin kim olduğunuzu da bilmiyorlar.”</p>

  <p>Philip güldü.</p>

  <p>“Tanrı senden razı olsun, hepsi doktoru tanır. Waver Caddesi’nden daha kötü yerlere gitmişliğim var.”</p>

  <p>Bu basbayağı doğruydu. Perişan arka sokaklarda ve bir polisin kendi başına dolaşamayacağı berbat kokan mahallelerde bu siyah çanta geçiş belgesiydi. Bir iki kez, erkeklerden oluşan küçük bir grup geçerken Philip’e merakla baktı; mırıl mırıl fikirlerini söylediklerini duydu ve ardından biri şöyle dedi:</p>

  <p>“Hastane doktoru bu.”</p>

  <p>O geçerken aralarından bir ikisi şöyle dedi: “İyi geceler, efendim.”</p>

  <p>Şimdi ona eşlik eden adam, “Sakıncası yoksa, biraz hızlı yürümemiz gerekecek, efendim,” dedi. “Bana kaybedecek hiç zaman olmadığını söylediler.”</p>

  <p>“Neden bu kadar geç geldiniz?” diye sordu Philip, adımlarını hızlandırarak.</p>

  <p>Bir sokak lambasının yanından geçerken adama şöyle bir baktı.</p>

  <p>“Çok genç görünüyorsun,” dedi.</p>

  <p>“On sekizimi doldurdum, efendim.”</p>

  <p>Sarışındı ve yüzünde hiç tüy yoktu, bir oğlan çocuğu gibi görünüyordu; kısa boylu ama tıknaz yapılıydı.</p>

  <p>“Evlenmek için gençmişsin,” dedi Philip.</p>

  <p>“Mecbur kaldık.”</p>

  <p>“Kaç para kazanıyorsun?”</p>

  <p>“On altı, efendim.”</p>

  <p>Haftada on altı şilin bir eş ve çocuğu geçindirmek için pek yeterli sayılmazdı. Çiftin yaşadığı oda, yoksulluklarının ne denli aşırı olduğunu gösteriyordu. Makul bir ebattaydı, ama çok büyük görünüyordu çünkü içinde pek eşya yoktu, yerde halı yoktu; duvarlarda hiç resim yoktu ve çoğu odada bir şeyler vardı, resimli gazetelerin Noel sayılarından alınmış ucuz çerçeveler içinde fotoğraflar ya da ekler. Hasta, en ucuzundan küçük demir bir yatakta yatıyordu. Onun ne kadar genç olduğunu görmek Philip’i hayrete düşürdü.</p>

  <p>“Vay canına, on altısından büyük olamaz,” dedi “ona destek olmaya” gelmiş kadına.</p>

  <p>Kartta yaşını on sekiz olarak belirtmişti, ama çok genç olduklarında genellikle bir iki yıl eklerlerdi. Ayrıca çok güzeldi, kötü gıda, kötü hava ve sağlıksız meslekler dolayısıyla bünyelerin zarar gördüğü bu toplumsal sınıflarda nadir görülen bir şeydi; yüz hatları narindi, iri mavi gözleri vardı ve gür siyah saçlar, bu seyyar satıcı kıza özenli bir hava katıyordu. O ve kocası çok gergindiler.</p>

  <p>“Dışarda beklesen iyi olur, sana ihtiyacım olma ihtimaline karşı buralarda ol,” dedi Philip ona.</p>

  <p>Philip artık onu daha açık seçik görebildiğinden oğlan çocuğu havasına bir kez daha şaşırdı: Endişeyle bir çocuğun doğumunu beklemektense diğer delikanlılarla birlikte sokakta takılması gerektiğini düşünürdünüz. Saatler geçti, bebeğin doğması neredeyse saat ikiyi buldu. Her şey yolunda gidiyor gibiydi; koca içeri çağırıldı ve onun karısını beceriksiz, mahcup bir şekilde öptüğünü görmek Philip’e dokundu; Philip eşyalarını topladı. Gitmeden önce bir kez daha hastasının nabzını dinledi.</p>

  <p>“Eyvah!” dedi.</p>

  <p>Çabucak kadına baktı: Bir şey olmuştu. Acil durumlarda KDŞ’nin -kıdemli doğum şefi- çağırılması gerekirdi; işinin uzmanı bir adamdı, bu “mıntıka” onun sorumluluğundaydı. Philip bir not karalayıp kocaya verdi ve ona hastaneye koşmasını söyledi; acele etmesini emretti, çünkü karısı tehlikeli bir durumdaydı. Adam hemen yola çıktı. Philip endişe içinde bekledi; kadının kan kaybından öleceğini biliyordu; şefi gelmeden önce ölmesinden korkuyordu; elinden gelen her şeyi yaptı. Şiddetle KDŞ’nin başka bir yere çağırılmamış olmasını diledi. Dakikalar geçmek bilmiyordu. Sonunda adam geldi ve hastayı muayene ederken, alçak sesle Philip’e sorular sordu. Philip onun yüzünden vakanın çok ciddi olduğunu görebiliyordu. Adamın adı Chandler’dı. Az konuşan uzun boylu bir adamdı, uzun bir burnu ve yaşına göre fazla çizgisi olan ince bir suratı vardı. Başını sağa sola salladı.</p>

  <p>“Başından beri durum ümitsizmiş. Koca nerede?”</p>

  <p>“Ona merdivenlerde beklemesini söyledim,” dedi Philip.</p>

  <p>“Çağırsan iyi edersin.”</p>

  <p>Philip kapıyı açıp ona seslendi. Bir sonraki kata çıkan merdivenlerin ilk basamağında, karanlıkta oturuyordu. Yatağın yanına geldi.</p>

  <p>“Sorun nedir?” dedi.</p>

  <p>“Sorun şu ki iç kanaması var. Bunu durdurmak imkânsız.” KDŞ bir an tereddüt etti ve söylemesi çok üzücü bir şey olduğundan, sesinin sert çıkmasına çaba gösterdi. “Ölüyor.”</p>

  <p>Adam tek kelime etmedi; solgun ve bilinçsiz halde yatakta yatan karısına bakarak kıpırtısız durdu. Konuşan ebe oldu.</p>

  <p>“Beyler ellerinden gelen her şeyi yaptılar ‘Arry,” dedi. “Böyle olacağını baştan anlamıştım.”</p>

  <p>“Kapa çeneni,” dedi Chandler.</p>

  <p>Pencerelerde hiç perde yoktu ve gece ağır ağır aydınlanıyordu; henüz şafak sökmemişti, ama eli kulağındaydı. Chandler gücü yettiğince kadını hayatta tutuyordu ama yaşam ondan kayıp gitmekteydi ve birdenbire öldü. Kocası olan oğlan, elleri parmaklığın üstünde, ucuz demir yatağın ayakucunda dikiliyordu; konuşmadı, ama çok solgun görünüyordu ve ona bir iki kez tedirgin gözlerle bakan Chandler bayılacağını düşündü. Dudakları griydi. Ebe gürültüyle hıçkırıyordu, ama adam ona aldırmadı. Gözleri karısına sabitlenmişti ve bunlarda, tam bir şaşkınlık vardı. Neyin yanlış olduğunu bilmeden kırbaçlanmış bir köpeği akla getiriyordu. Chandler’la Philip eşyalarını toparlayınca, Chandler kocaya döndü.</p>

  <p>“Biraz uzansan iyi edersin. Çok yorgunsundur herhalde.”</p>

  <p>“Uzanabileceğim bir yer yok, efendim,” diye cevapladı, sesinde çok ıstırap verici bir mütevazılık vardı.</p>

  <p>“Binada sana bir yer yatağı verebilecek kimseyi tanımıyor musun?”</p>

  <p>“Hayır, efendim.”</p>

  <p>“Daha geçen hafta taşındılar,” dedi ebe. “Kimseyi tanımıyorlar henüz.”</p>

  <p>Chandler bir an beceriksizce tereddüt etti, ardından adamın yanına gidip şöyle dedi:</p>

  <p>“Böyle olduğuna çok üzüldüm.”</p>

  <p>Elini uzattı ve adam temiz olup olmadığını görmek için içgüdüsel olarak kendininkine bakıp bu eli sıktı.</p>

  <p>“Teşekkür ederim, efendim.”</p>

  <p>Philip de onunla tokalaştı. Chandler ebeye sabah gelip sertifikayı almasını söyledi. Evden çıkıp yan yana sessizce yürüdüler.</p>

  <p>“İnsan başta biraz üzülüyor, değil mi?” dedi Chandler sonunda.</p>

  <p>“Biraz,” diye cevapladı Philip.</p>

  <p>“İstersen hademeye bu gece seni artık çağırmamasını söylerim.”</p>

  <p>“Her halükârda sabah sekizde işim bitiyor.”</p>

  <p>“Kaç vakaya gittin?”</p>

  <p>“Altmış üç.”</p>

  <p>“Güzel. Sertifikanı alırsın o zaman.”</p>

  <p>Hastaneye vardılar ve KDŞ ona ihtiyacı olan var mı diye içeri bakmaya gitti. Philip yürümeye devam etti. Önceki gün boyu çok sıcak olmuştu ve şimdi bile, sabahın bu erken saatinde havada bir ılıklık vardı. Sokak çok durgundu. Philip’in canı yatmak istemedi. İşinin sonuna gelmişti ve acele etmesine gerek yoktu. Taze havanın ve sessizliğin tadını çıkararak öylesine yürüdü; köprüye gidip nehrin üstünden şafağın doğuşunu seyredebileceğini düşündü. Köşede bir polis ona günaydın dedi. Philip’in kim olduğunu çantasından anlamıştı.</p>

  <p>“Geç saate kadar dışarıdaydınız herhalde, efendim,” dedi.</p>

  <p>Philip başını sallayıp onayladı ve geçip gitti. Korkuluk duvarına yaslanıp sabahı izledi. Bu büyük şehir o saatte ölüler kenti gibiydi. Gökyüzü bulutsuzdu ama yıldızlar, yaklaşan gün yüzünden sönükleşmişti; nehrin üstünde hafif bir sis vardı, kuzey tarafındaki büyük binalar büyülü bir adadaki saraylar gibi görünüyordu. Bir grup mavna, nehrin ortasına demir atmıştı. Bir şekilde tedirgin eden ve büyüleyen, müthiş bir eflatun rengindeydi her yer; ama her şey hızla soldu, soğudu ve grileşti. Ardından güneş doğdu, bir altın rengi ışın göğe süzüldü, gökyüzü gökkuşağı renklerine büründü. Philip yatakta yatan solgun ve beyaz ölü kızın, ayakucunda yaralı hayvan gibi dikilen oğlanın görüntüsünü kafasından atamıyordu. Pis odanın çıplaklığı ıstırabın şiddetini artırıyordu. Saçma bir talihin, henüz başladığı hayatından kızı koparıp almış olması zalimceydi; ama bunu kendine söylediği anda Philip, kızı bekleyen, çocuklar doğurup durduğu, yoksullukla korkunç bir mücadele içinde olduğu, gençliğin uğraşıp didinerek ve mahrumiyetle hırpani bir orta yaşa dönüştüğü hayatı düşündü -o güzel yüzün süzülüp beyazlaştığını, saçların seyreldiğini, o güzel ellerin iş yapmaktan adamakıllı yıpranıp yaşlı bir hayvanın pençelerine dönüştüğünü gördü- ayrıca adamı da gençliğinin baharı geçtikten sonra, iş bulmanın güçlüğü, kabul etmek zorunda kaldığı düşük ücretler ve kaçınılmaz biçimde, fukaralık içinde rezil bir son bekliyordu; kız zinde, tutumlu, çalışkan olabilirdi ve bunlar onu kurtaramazdı; sonu düşkünler evi ya da çocuklarının yardım paralarıyla kıt kanat geçinmek zorunda kalmak olacaktı. Hayat ona bunca az şey sunarken, öldüğü için ona kim acıyabilirdi ki?</p>

  <p>Acımak budalalıktı. Philip böylesi insanların buna ihtiyacı olmadığını hissediyordu. Onlar kendilerine acımıyordu. Kaderlerini kabul ediyorlardı. Bu dünyanın doğal düzeniydi. Aksi halde, Tanrı korusun! Aksi halde, nehre üşüşüp izdiham halinde şu büyük binaların güvenle ve görkemle dikildiği tarafa geçerler ve yağmalayarak, yakarak, soyup soğana çevirirlerdi. Ama gün taze ve solgun, artık doğmuştu, sis seyrelmişti; her şey yumuşak bir ışıkla kaplanmıştı; Thames ise gri, pembe ve yeşildi; gri sedef gibi, yeşilse sarı bir gülün ortası gibiydi. Surrey tarafındaki ambarlar ve depolar, düzensiz bir sevimlilikle yığın yığındı. Bu manzara o kadar ince bir güzelliğe sahipti ki Philip’in kalbi tutkuyla çarptı. İçi, dünyanın güzelliğiyle dolup taştı. Bundan başka hiçbir şeyin önemi yokmuş gibiydi.</p>
</body>
</html>