<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>106</h2>

  <p>Philip, daha mutlu zamanlardan bildiği yerlerden uzak duruyordu. Beak Caddesi’ndeki tavernada gerçekleşen küçük toplantılar sona ermişti: Arkadaşlarını hayal kırıklığına uğratan Macalister artık oraya gitmiyordu, Hayward da Ümit Burnu’ndaydı. Geriye sadece Lawson kalmıştı; ressamla artık hiçbir ortak noktalarının kalmadığını düşünen Philip de onu görmek istemiyordu; ama bir cumartesi öğleden sonra, yemeğin ardından, üstünü değiştirip St. Martin’s Lane’deki halk kütüphanesine gitmek üzere Regent Caddesinden yürüdü; öğleden sonrayı kütüphanede geçirmeye niyetliydi ve birdenbire kendini onunla karşı karşıya buldu. Aklından ilk geçen tek kelime etmeden yürüyüp gitmek oldu, ama Lawson ona bu fırsatı vermedi.</p>

  <p>“Bunca zaman hangi cehenneme kayboldun böyle?” diye bağırdı.</p>

  <p>“Ben mi?” dedi Philip.</p>

  <p>“Atölyedeki bir partiye davet etmek için yazdım ama cevap bile vermedin.”</p>

  <p>“Mektubunu almadım.”</p>

  <p>“Almadın, biliyorum. Seni sormak için hastaneye gittim ve mektubumu rafta gördüm. Tıbbiyeyi bıraktın mı?”</p>

  <p>Philip bir an tereddüt etti. Gerçeği söylemeye utanıyordu, ama bu utancın onu öfkelendirdiğini hissetti ve kendini konuşmaya zorladı. Kızarmasına mâni olamadı.</p>

  <p>“Evet, var olan azıcık paramı kaybettim. O halde sürdüremedim.”</p>

  <p>“Çok ama çok üzüldüm. Ne yapıyorsun?”</p>

  <p>“Bir mağazada kat görevlisiyim.”</p>

  <p>Kelimeler Philip’in boğazına takıldı, ama gerçeği gizlememeye kararlıydı. Bakışlarını Lawson’a dikti ve onun mahcubiyetini gördü. Philip zalimce gülümsedi.</p>

  <p>“Lynn ve Sedley’ye gidip ‘Sabahlık’ bölümüne çıkarsan, beni frakımla <i>degage</i> bir edayla etrafta dolaşıp kombinezon ve çorap almak isteyen hanımlara yön tarif ederken görebilirsin. ‘Sağdan ilk, hanımefendi, ardından soldan ikinci.’”</p>

  <p>Philip’in bunu el kol hareketleriyle anlatmasını izleyen Lawson sıkıntılı bir kahkaha attı. Ne söylemesi gerektiğini bilemedi. Philip’in hayalinde canlandırdığı görüntü onu dehşete düşürdü, ama acısını paylaştığını göstermekten korkuyordu.</p>

  <p>“Senin için biraz farklı bir şey olmuş,” dedi.</p>

  <p>Kelimeleri ona tuhaf geldi ve anında bunları söylememiş olmayı diledi. Philip iyice kıpkırmızı kesildi.</p>

  <p>“Biraz,” dedi. “Bu arada, sana beş şilin borcum var.”</p>

  <p>Elini cebine sokup bir miktar gümüş çıkardı.</p>

  <p>“Ah, önemli değil. Unuttum gitti bile.”</p>

  <p>“Hadi, al.”</p>

  <p>Lawson parayı sessizce aldı. Kaldırımın ortasında dikiliyorlardı ve insanlar geçerken onlara sürtünüyordu. Philip’in gözlerinde, ressamı son derece rahatsız eden alaycı bir pırıltı vardı ve Philip’in düştüğü çaresizlikten hissettiği elemi göremiyordu. Lawson fena halde bir şeyler yapmak istiyordu, ama ne yapacağını bilemiyordu.</p>

  <p>“Baksana, atölyeye gelip sohbet etmek ister misin?” “Hayır,” dedi Philip.</p>

  <p>“Neden?”</p>

  <p>“Konuşacak bir şey yok.”</p>

  <p>Lawson’ın bakışlarına yerleşen acıyı gördü, kendine mâni olamamıştı, üzgündü, ama kendini düşünmek zorundaydı; içinde bulunduğu durumu konuşma fikrine katlanamıyordu, buna ancak hakkında kesinlikle konuşmama kararlılığıyla tahammül edebiliyordu. İçini bir kez açmaya başladı mı gösterebileceği zayıflıktan korkuyordu. Dahası, kendini sefil hissettiği mekânlar konusunda karşı konulamaz bir tiksintisi vardı: O atölyede, açlıktan gözü dönmüş halde Lawson onu yemeğe davet etsin diye beklerken ve son seferinde, ondan beş şilin alırken hissettiği utancı hatırladı. O günlerin tüm aşağılanma hissini hatırlattığı için Lawson’ın görüntüsünden nefret etti.</p>

  <p>“O zaman şöyle olsun, bir akşam gel de yemeğe çıkalım. Akşamı sen seç.”</p>

  <p>Philip, ressamın lütufkârlığından duygulandı. Her çeşit insanın kendisine tuhaf biçimde iyi davrandığını düşündü.</p>

  <p>“Çok naziksin arkadaşım, ama bunu yapmamayı tercih ederim.” Elini uzattı. “Hoşça kal.”</p>

  <p>Ona anlaşılmaz gelen bu tavır karşısında kafası karışan Lawson elini tuttu ve Philip aksayarak çabucak uzaklaştı. İçini keder kaplamıştı; ve her zamanki gibi yaptığı şey yüzünden kendi kendine sitem etmeye başladı: Sunulan bu dostluğu geri çevirmeye onu gururun hangi deliliğinin yönlendirdiğini bilmiyordu. Ama arkasından birinin koştuğunu ve ardından Lawson’ın sesinin onu çağırdığını işitti; durdu ve birden bir kin duygusu onu ele geçirdi; buz gibi, kaskatı bir ifadeyle Lawson’a döndü.</p>

  <p>“Ne var?”</p>

  <p>“Hayward’ı duymuşsundur herhalde, değil mi?”</p>

  <p>“Ümit Burnu’na gittiğini biliyorum.”</p>

  <p>“Öldü, biliyor musun, karaya çıktıktan kısa bir süre son-</p>

  <p>Philip bir an cevap vermedi. Kulaklarına inanamıyordu.</p>

  <p>“Nasıl?” diye sordu.</p>

  <p>“Ah, tifodan. Ne büyük talihsizlik, değil mi? Bilmiyorsundur diye düşündüm. Ben duyunca biraz sarsıldım.”</p>

  <p>Lawson başını çabucak sallayarak yürüyüp uzaklaştı. Philip kalbinden bir ürpertinin geçtiğini hissetti. Daha önce kendi yaşlarında bir arkadaşını hiç kaybetmemişti ve Cronshaw’un ölümüne gelince, kendisinden çok daha yaşlı bir adamın ölümü ona normal görünmüştü. Bu haber onda belli bir şok hissi yarattı. Kendi ölümlülüğünü hatırlattı, çünkü herkes gibi Philip de bütün insanların bir gün mutlaka öleceğini bilmesine rağmen aynı şeyin kendi başına da geleceğine dair hiçbir derin duyguya sahip değildi; Hayward’ın ölümü de -her ne kadar ona karşı sıcak duygular beslemeyi uzun zaman evvel bırakmış olsa da- onu derinden etkiledi. Birdenbire yaptıkları tüm o hoş sohbetleri hatırladı ve birbirleriyle bir daha asla konuşamayacak olmalarını düşünmek canını yaktı; ilk tanışmalarını ve Heidelberg’de birlikte geçirdikleri o güzel ayları hatırladı. O kayıp yılları düşününce Philip’in kalbi burkuldu. Nereye gittiğine dikkat etmeden, mekanik biçimde yürüdü ve birdenbire irkilerek, Haymarket tarafına dönmek yerine Shaftesbury Bulvarı’nda dolanıp durduğunu fark etti. Adımlarını gerisingeri takip etmek canını sıktı; ayrıca bu haberin ardından okumak değil, tek başına oturup düşünmek istedi. British Museum’a gitmeye karar verdi. Artık onun tek lüksü yalnızlıktı. Lynn’s’de çalışmaya başladığından beri sık sık oraya gidip Partenon’daki grupların önünde oturuyordu; belli bir şey düşünmeden, onların ilahi kütlelerinin sıkıntılı ruhunu huzura kavuşturmasına izin veriyordu. Ama bu öğleden sonra ona söyleyecek hiçbir şeyleri yoktu ve birkaç dakika sonra, sabırsızca odanın içinde dolaşmaya başladı. Çok fazla insan vardı, aptal suratlı köylüler, rehber kitaplarına dalıp gitmiş yabancılar; çirkinlikleri ebedi başyapıtları kirletiyor, tez canlılıkları tanrıların ebedi uykusunu bölüyordu. Philip başka bir salona geçti, burada pek kimse yoktu. Bitkinlikle oturdu. Sinirleri çok gerilmişti. Bu insanları aklından çıkaramıyordu. Bazen Lynn’s’de de onu aynı biçimde etkiliyorlardı, yanından geçip giderlerken onlara korkuyla bakıyordu; o kadar çirkindiler ve yüzlerinde öyle bir adilik vardı ki dehşete düşüyordu; yüz çizgileri önemsiz arzularla çarpılmıştı ve herhangi bir güzellik fikrine yabancı olduklarını hissedebiliyordunuz. Sinsi bakışları, zayıf çeneleri vardı. İçlerinde kötülük değil de, ufak tefek şeylerle uğraşma adiliği ve görgüsüzlük vardı. Espri anlayışları ucuz bir patavatsızlıktan ibaretti. Bazen, onlara bakıp hangi hayvana benzediklerini düşünürken buluyordu kendini (bunu yapmamaya çalıştı, çünkü çabucak bir saplantı halini almaya başlamıştı) ve hepsinde koyun, at, tilki ya da keçi gördü. İnsanlar içini tiksintiyle dolduruyordu.</p>

  <p>Ama o anda, mekânın etkisi sarıp sarmaladı onu. Daha sakin hissetti. Odada sıra halinde duran mezar taşlarına boş gözlerle bakmaya başladı. İsa’dan önce dördüncü ve beşinci yüzyıllarda yaşamış Atinalı taş ustalarının eserleriydi bunlar; çok sadeydiler, hiçbir büyük yeteneğin eserleri değillerdi ama zarif Atinalı ruhunu taşıyorlardı; zaman mermeri bal rengine çevirmişti, bu yüzden insanın aklına ister istemez Hymettus’un arıları<a class="dipnot2" href="../Text/dipnotlar.xhtml#a103" id="k103"><sup>[103]</sup></a>&nbsp;geliyordu. Bazılarının üstünde bir banka oturmuş çıplak bir figür, bazılarında ölünün onu sevenlerden ayrılışı, bazılarında ise geride kalanlarla tokalaşan ölü tasviri vardı. Hepsinin üstünde trajik elveda kelimesi bulunuyordu; sadece bu vardı, başka hiçbir şey yoktu. Sadelikleri son derece dokunaklıydı. Dostundan ayrılan dost, annesinden ayrılan oğul ve bu kısıtlılık, sağ kalanın yasını daha da dokunaklı kılıyordu. Çok çok uzun zaman önceydi ve bu üzüntülerin üstünden art arda yüzyıllar geçmişti; iki bin yılda ağlayanlar, uğruna ağladıkları kişiler gibi toza dönüşmüşlerdi. Yine de keder hâlâ canlıydı ve Philip’in kalbini öylesine doldurmuştu ki içinde birdenbire bir acımanın yükseldiğini hissetti ve şöyle dedi:</p>

  <p>“Zavallıcıklar, zavallıcıklar.”</p>

  <p>Daha sonra, ellerinde rehber kitaplarıyla bu şaşkın gezginlerin ve şişman yabancıların, abes arzuları ve görgüsüzlükleriyle mağazaya üşüşen tüm o adi, şıradan insanların fani oldukları ve bir gün ölecekleri geldi aklına. Onlar da seviyordu ve sevdiklerinden ayrılmak zorundaydılar oğul annesinden, kadın kocasından; belki de bu daha trajikti çünkü hayatları çirkin ve aşağılıktı, güzelliğin dünyaya neler kattığından bihaberdiler El ele tutuşmuş iki genç erkeği tasvir eden, bas-rölyef, çok güzel bir taş vardı; hatların sırdaşlığı, sadeliği, burada heykeltıraşın gerçek bir duygusallığa kapıldığını düşündürüyordu. Dünyanın sunabileceğinden daha üstün bir anıttı, ama bunun bir arkadaşlığı betimlemesi daha bile değerliydi; Philip ona bakarken yaşların gözlerini doldurduğunu hissetti. Hayward’ı ve ilk tanıştığında ona karşı duyduğu güçlü hayranlığı düşündü, ardından alışkanlıktan ve eski anılardan başka onları bir arada tutan hiçbir şey kalmayınca gözünün nasıl açıldığını ve sonrasında gelen kayıtsızlığını hatırladı. Bir insanı aylarca her gün görüp onsuz bir varoluşu hayal edemeyecek kadar yakınlaşmak hayatın tuhaflıklarından biriydi; ardından ayrılık gelmiş, her şey aynı düzeninde devam etmiş ve elzem görünen dostun lüzumsuzluğu ortaya çıkmıştı. Hayat devam etmiş ve o dost özlenmemişti bile. Philip, Hayward’ın harika şeyler yapabilecek potansiyelini, geleceğe dair heyecanla dopdolu olduğu o ilk zamanları ve azar azar nasıl da hiçbir şeyi beceremeyip başarısızlığa teslim olduğunu düşündü. Artık ölüydü. Ölümü de hayatı gibi nafileydi. Utanç verici bir şekilde, saçma sapan bir hastalık yüzünden, bir kez daha başarısızlığa uğrayarak ölmüş, en sonunda bile hiçbir muvaffakiyet gösterememişti. Şimdi hiç yaşamasa da olurmuş gibi geliyordu.</p>

  <p>Philip çaresizce, yaşamanın neye yaradığını sordu kendi kendine. Tamamen boşuna görünüyordu. Cronshaw için de aynı şey geçerliydi: Yaşamış olması gayet önemsiz bir şeydi; ölmüş ve unutulmuştu, şiir kitabı ikinci el kitapçılarda hatıra niyetine satılıyordu; yaşaması, yüzsüz bir gazeteciye bir makale yazma fırsatı tanımaktan başka hiçbir işe yaramamış gibiydi. Philip içinden feryat etti:</p>

  <p>“Ne işe yarıyor ki?”</p>

  <p>Gösterilen çaba alınan sonuca hiç değmiyordu. Gençliğin parlak umutlarının karşılığı, gerçekleri görmenin acı bedeliyle ödeniyordu. Istırap, hastalık ve üzüntü teraziye tüm ağırlığıyla çöküyordu. Tüm bunların anlamı neydi? Kendi hayatını, buna başlarken taşıdığı büyük umutları, bedeninin ona dayattığı sınırlamaları, arkadaşsızlığını ve gençliğini dolduran şefkat yoksunluğunu düşündü. Ne yaptığını bilmiyordu, sadece ona en doğru gelen şeyleri yapmıştı ve sonunda böyle bir yıkımla karşılaşmıştı! Ondan daha avantajlı olmayan başka insanlar başarılı olmuş ve yine daha fazla şeyi olanlar başarısızlığa uğramıştı. Tamamen şans gibi görünüyordu. Yağmur haklıyla haksızın üstüne aynı şekilde yağıyordu ve hiçbir şeyin bir nedeni yoktu.</p>

  <p>Philip, Cronshaw’u düşününce ona verdiği İran halısını, hayatın anlamına dair sorusuna cevabın bunda olduğunu söylediğini hatırladı ve aniden bu cevabı anladı: Kıkırdadı. Artık cevabı bulmuştu, çözümü bulana dek endişelenip durduğunuz ve ardından bunu nasıl gözden kaçırdığınızı anlayamadığınız bir bulmacaya benziyordu. Cevap barizdi. Hayatın hiçbir anlamı yoktu. Dünya yüzeyinde, uzayda hızla yol alan bir yıldızın bu uydusunda yaşayan canlılar, gezegen tarihinin parçası olan koşulların etkisinde ortaya çıkmıştı; yeryüzünde hayatın, başka koşulların etkisi altında bir başlangıcı olduğu için bir sonu da olacaktı: Diğer yaşam formlarından daha önemli olmayan insan, yaratılışın zirvesi olarak değil de, çevrenin bir fiziksel reaksiyonu sonucu ortaya çıkmıştı. Philip, insanın tarihini bilmek isteyen ve önüne bir bilge tarafından beş yüz cilt konan Doğulu Kral’ın hikâyesini hatırladı; ülkenin sorunlarıyla meşgul olan Kral ona gidip bunları kısaltmasını söylemiş; bilge yirmi yıl sonra gelmiş ve bu kez tarihi elli ciltten fazla değilmiş, ama artık Kral da böyle büyük ciltleri okuyamayacak kadar yaşlıymış ve bir kez daha onu gönderip bunları kısaltmasını istemiş; bir yirmi yıl daha geçmiş ve yaşlı, kır saçlı bilge, Kral’ın aradığı bilgiyi içeren tek bir kitapla çıkagelmiş; ama Kral ölüm döşeğindeymiş, onu bile okuyacak vakti kalmamış artık; ardından bilge ona insanın tarihini tek bir cümleyle vermiş; o da şuymuş: Doğdu, çekti, öldü. Hayatın hiçbir anlamı yoktu, insan yaşayarak hiçbir sona hizmet etmiyordu. Doğması ya da doğmaması, yaşaması ya da hayatına son vermesi bile önemli değildi. Hayat önemsizdi ve ölümün hiçbir sonucu yoktu. Philip, küçük bir çocukken Tanrı’ya inanma ağırlığının omuzlarından kalktığı zamanki gibi sevinçten havalara uçtu: Sorumluluğun son yükü de ondan alınmış gibiydi ve ilk kez tamamen özgürdü. Önemsizliği güce dönüştü, görünüşe göre ona zulmeden zalim kaderle birdenbire eşit hissetti kendini; çünkü şayet hayat anlamsızsa, dünya onun zalimliğinden muaf demekti. Neyi yaptığı ya da eksik bıraktığı mühim değildi. Başarısızlık önemsizdi, başarının hiçbir anlamı yoktu. Dünya yüzeyinde kısacık bir süre var olan şu telaşlı insan kalabalığı içindeki en önemsiz yaratıktı; aynı zamanda çok güçlüydü çünkü kaostan onun, hiçliğinin sırrını çıkarabilmişti. Philip’in canlı hayal gücünde düşünceler birbiri ardına akıverdi ve sevinçli bir tatmin duygusuyla uzun nefesler aldı. Hoplayıp zıplayarak şarkı söylemek istiyordu. Aylardır hiç bu kadar mutlu olmamıştı.</p>

  <p>“Ey hayat,” diye haykırdı içinden, “ey hayat, zaferin nerede?”<a class="dipnot2" href="../Text/dipnotlar.xhtml#a104" id="k104"><sup>[104]</sup></a></p>

  <p>Matematiksel ispatın tüm kuvvetiyle ona hayatın hiçbir anlamı olmadığını gösteren aynı hayal patlaması başka bir düşünceyi daha getirdi; bu da Cronshaw’un ona İran halısını neden verdiğini düşündürdü. Onu dokuyan kişi, desenini donatırken kendi estetik zevkinden başka hiçbir şeyle sınırlamadığına göre, o zaman hayatını yaşayan ya da eylemlerinin kendi iradesinin dışında bir güce bağlı olduğuna inanmak zorunda kalan bir insan da yaşamının bir desen oluşturduğunu görebilirdi. Bunu yapmaya hem pek az ihtiyaç hem de pek az fayda vardı. Bu sadece kendi zevki için yaptığı bir şeydi. Hayatına, yaptıklarına, hislerine, düşüncelerine dair çeşitlilik arz eden olaylardan düzenli, detaylı, karmaşık ya da güzel bir desen yaratabilirdi; her ne kadar seçme gücünün bulunduğu bir yanılsamadan ibaret, görünümlerin ay ışınlarıyla iç içe geçtiği saçma bir aldatmacadan başka bir şey olmasa da bunun bir önemi yoktu; öyle görünüyordu ve onun için öyleydi. Hayatın devasa çarpıklığında (hiçbir kaynaktan doğmayan ve sonsuzca hiçbir denize akmayan bir nehir), hiçbir anlamın ya da hiçbir şeyin öneminin bulunmadığı hayallerinin geri planında, insan deseni ortaya çıkaran çeşitli iplikleri seçmekten şahsi bir tatmin sağlayabilirdi. Bir insanın içine doğduğu en bariz, mükemmel ve güzel desen büyüyüp erkek olmak, evlenmek, çocuk yapmak, ekmeği için çalışmak ve ölmekti; ama karmaşık ve harika olan başkaları da vardı ve bunlara mutluluk giremez, başarı dahil olamazdı; ve bunlarda daha zorlu bir lütuf keşfedilirdi. Talihin kör kayıtsızlığı bazı hayatları -ki Hayward’ınki de bunların arasındaydı- desen henüz noksanken kesip atardı; o zaman bunun önemli olmadığı tesellisi rahatlatıcıydı; Cronshaw’unki gibi diğer hayatlar, anlaşılması zor bir desen sunardı; insanın böyle bir hayatın kendine has gerekçelerinin olduğunu anlayabilmesi için bakış açısının değiştirilmesi, eski standartların dönüştürülmesi gerekirdi. Philip, mutluluk arzusundan vazgeçmenin, yanılsamalarının sonuncusundan da kurtulmak olduğunu düşündü. Hayatı, mutluluğuyla ölçüldüğünde berbat görünüyordu, ama artık başka bir şeyle ölçülebildiğini anlayınca güç kazanmış gibiydi. Mutluluğun, acı çekmek kadar az bir önemi vardı. İkisi de hayatın diğer detayları gibi desenin ayrıntılarına dahil oluyordu. Kısa bir an varoluşunun tesadüflerinden daha üstünmüş gibi geldi ve bir daha onu eskiden olduğu kadar etkileyemeyeceklerini hissetti. Artık başına her ne gelirse desenin karmaşıklığına daha fazla motif ekleyecekti ve son yaklaştığında, onun tamamlanışına sevinecekti. Bir sanat eseri olacaktı, her halükârda güzel olacaktı, çünkü yalnızca kendisi onun varlığını biliyordu ve ölümüyle anında o da sona erecekti.</p>

  <p>Philip mutluydu.</p>
</body>
</html>