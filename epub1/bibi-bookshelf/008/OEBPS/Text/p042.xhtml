<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>42</h2>

  <p>Genel bir dağılım oldu. Philip, Clutton ve Lawson’la Closerie des Lilas’ya doğru yürürken, Flanagan’la iki üç kişi daha müzikhole gitti.</p>

  <p>“Gaîté Montparnasse’a gitmelisin,” dedi Lawson ona. “Paris’teki en şahane şeylerden biridir. Bir gün onun resmini yapacağım.”</p>

  <p>Hayward’dan etkilenmiş olan Philip müzikholleri hor görüyordu ama Paris’e, o mekânların sanatsal olasılıklarının yeni yeni keşfedildiği bir zamanda varmıştı. Işıkların tuhaflığı, yığın yığın pis kırmızılar ve lekeli altın sarıları, gölgelerin ağırlığı ve dekoratif çizgiler yeni bir tema sunuyordu; mahalledeki atölyelerin yarısında bölgedeki tiyatroların öyle ya da böyle desenleri vardı. Ressamların uyanışını takip eden edebiyatçılar birdenbire bu eğilimde sanatsal bir değer buldular; kırmızı burunlu komedyenlerin karakter duygusu göklere çıkarıldı; yirmi yıldır gözden uzak biçimde bas bas bağıran şişman kadın şarkıcılarda benzersiz bir mizah olduğu keşfedildi; bazıları büyücüler ile bisiklet cambazlarının üstünlüğünü övmek için sözcük dağarcığını zorlarken, gösteri yapan köpeklerde estetik bir zevk bulanlar da vardı. Bir başka etki altında olan kalabalık da sempatik ilginin nesnesi haline geldi. Philip Hayward’layken kitledeki insaniyeti küçümsemişti; kendini yalnızlığa mahkûm eden ve halka özgü maskaralıkları iğrenerek izleyen biri havasına bürünmüştü; ama Clutton ve Lawson halk yığınlarından hevesle söz ediyordu. Paris’in çeşitli fuarlarını karınca gibi dolduran kitleleri, asetilen lambalarının ışığında yarı görünen yarı karanlıkta gizlenen insan kalabalıklarını, bangır bangır trompet seslerini, ıslıklamaları, seslerin uğultusunu tarif ediyorlardı. Anlattıkları Philip için yeni ve tuhaftı. Ona Cronshaw’dan bahsettiler.</p>

  <p>“Onun eserlerini hiç okudun mu?”</p>

  <p>“Hayır,” dedi Philip.</p>

  <p><i>“The Yellow Book’ta</i><a class="dipnot2" href="../Text/dipnotlar.xhtml#a54" id="k54"><sup>[54]</sup></a>&nbsp;yayımlandılar.”</p>

  <p>Ressamların genelde yazarlara baktığı gibi, mesleksiz olduğu için onu küçümsüyor, ama sanatla uğraştığı için hoş görüyor ve içten içe onları huzursuz eden bir araç kullandığı için korkuyla karışık bir saygı duyuyorlardı.</p>

  <p>“Sıra dışı bir adamdır. Başta seni biraz hayal kırıklığına uğratabilir, ancak sarhoşken onun en iyi halini görebilirsin.”</p>

  <p>“Sıkıntı şu ki,” diye ekledi Clutton, “sarhoş olması için hayli zaman geçmesi gerekiyor.”</p>

  <p>Kafeye vardıklarında Lawson, Philip’e içeri girmeleri gerektiğini söyledi. Sonbahar havası hâlâ kendini hissettirmeye başlamamıştı, ama Cronshaw cereyanda kalmaktan dehşet korkar ve en sıcak havalarda bile içeride otururdu.</p>

  <p>“Tanınmaya değer herkesi tanır,” diye açıkladı Lawson. Pater ve Oscar Wilde’ı tanırmış, Mallarme’yle ve tüm o tiplerle de tanışıklığı vardır.”</p>

  <p>Arayışlarının konusu kafenin en korunaklı köşesinde, ceketi üstünde ve yakası kaldırılmış halde oturuyordu. Soğuk havaya maruz kalmamak için şapkasını alnına iyice indirmişti. İriyarı bir adamdı, yapılıydı ama obez değildi, yuvarlak bir yüzü, küçük bir bıyığı ve minicik, hayli aptal görünen gözleri vardı. Başı bedenine göre yeterince büyük değilmiş gibiydi. Zorla bir yumurtanın üstüne tutturulmuş bezelye tanesine benziyordu. Bir Fransızla domino oynuyordu, yeni gelenleri sakin bir gülümsemeyle selamladı; konuşmadı ama onlara yer açmak ister gibi masanın üstündeki küçük fincan tabaklarını kenara itti; bunlar şimdiye dek kaç içki tükettiğini gösteriyordu. Tanıştırıldıklarında Philip’e doğru hafifçe başını eğdi ve oyuna devam etti. Philip dili çok iyi bilmiyordu, ama Cronshaw’un birkaç yıldır Paris’te yaşıyor olmasına rağmen Fransızcayı nefret ederek konuştuğunu söyleyebilirdi.</p>

  <p>Sonunda bir zafer gülümseyişiyle arkasına yaslandı.</p>

  <p><i>“Je vous ai battu,”</i><a class="dipnot2" href="../Text/dipnotlar.xhtml#a55" id="k55"><sup>[55]</sup></a>&nbsp;dedi, berbat bir aksanla. <i>“Garçong!”</i></p>

  <p>Garsonu çağırıp Philip’e döndü.</p>

  <p>“İngiltere’den yeni mi geldiniz? Hiç kriket izlediniz mi?”</p>

  <p>Bu beklenmedik soru karşısında Philip’in biraz kafası karıştı.</p>

  <p>“Cronshaw, son yirmi yılın her birinci sınıf kriket oyuncusunun averajını bilir,” dedi Lawson gülümseyerek.</p>

  <p>Fransız adam onlardan ayrılıp başka bir masadaki arkadaşlarının yanına gitti, Cronshaw da tuhaflıklarından biri olan hımbıl konuşmasıyla Kent ile Lancashire’ın ortak erdemlerinden konuşmaya başladı. Onlara gördüğü son uluslararası kriket maçını anlattı ve oyunun akışını kale kale tarif etti.</p>

  <p>“Paris’te özlediğim tek şey bu,” dedi, garsonun getirdiği <i>bock</i>'u bitirirken. “Hiç kriket yok.”</p>

  <p>Philip hayal kırıklığına uğramıştı, Mahalle’nin ünlülerinden biriyle hava atmak için sabırsızlanan Lawson da sabırsızlanmaya başladı. Cronshaw vaktini o akşam uyanmaya harcıyordu; gerçi yanında duran fincan tabakları sarhoş olmak için en azından dürüst bir girişimde bulunduğunun göstergesiydi. Clutton manzarayı eğlenerek izliyordu. Cronshaw’un bir dakikada gösterdiği kriket bilgisinde yapmacık bir şeyler olduğunu hissetti; insanları açıkça sıkan konularda onlarla konuşarak umutlandırmayı severdi; Clutton ortaya bir soru atıverdi.</p>

  <p>“Bu yakınlarda Mallarme’yi gördünüz mü?”</p>

  <p>Cronshaw soruyu zihninde ölçüp biçiyormuş gibi ağır ağır ona baktı ve cevap vermeden önce, mermer masaya tabaklardan biriyle hafifçe vurdu.</p>

  <p>“Viski şişemi getirin,” diye seslendi. Tekrar Philip’e döndü. “Kendi viski şişem var. Her iki damla içkiye elli santim ödemeye gücüm yetmez.”</p>

  <p>Garson şişeyi getirdi, Cronshaw da onu kaldırıp ışığa tuttu.</p>

  <p>“Bundan içilmiş. Garson, kim benim viskimden aşırıyor?”</p>

  <p><i>“Mais personne, Monsieur Cronshaw.”</i><a class="dipnot2" href="../Text/dipnotlar.xhtml#a56" id="k56"><sup>[56]</sup></a></p>

  <p>“Dün gece ona işaret koymuştum, şuna baksana.”</p>

  <p>“Mösyö işaret koydu ama ardından içmeye devam etti. Bu durumda, Mösyö işaretler koymakla vaktini boşa harcıyor.”</p>

  <p>Garson şen şakrak bir tipti ve Cronshaw’u gayet yakından tanıyordu. Cronshaw ona dik dik baktı.</p>

  <p>“Eğer onurlu bir adam ve bir centilmen olarak bana, viskimden benden başka kimsenin içmediğine şeref sözü verirsen beyanını kabul edeceğim.”</p>

  <p>Kelime kelime çok kaba bir Fransızcaya çevrilen bu ifade kulağa çok komik geliyordu ve <i>comptoif</i>deki hanım gülmekten kendini alamadı.</p>

  <p><i>“II est impayable,”</i><a class="dipnot2" href="../Text/dipnotlar.xhtml#a57" id="k57"><sup>[57]</sup></a>&nbsp;diye mırıldandı.</p>

  <p>Onu duyan Cronshaw süklüm püklüm bakışlarını ona çevirdi -iriyarı, dolgun, orta yaşlı bir kadındı- ve kendi elini öpüp ona doğru uzattı. Kadın omuz silkti.</p>

  <p>“Korkmayın madam,” dedi vakur bir edayla. “Kırk beş yaşla ve kadirşinaslıkla baştan çıktığım yaşı geçtim.”</p>

  <p>Kendisine biraz viski ve su koydu, sonra da onu yavaş yavaş içti. Elinin tersiyle ağzını sildi.</p>

  <p>“Çok iyi konuştu.”</p>

  <p>Lawson’la Clutton, Cronshaw’un bu lafının Mallarme’yle ilgili soruya cevaben olduğunu biliyordu. Cronshaw, şairin edebiyatçıları ve ressamları davet ettiği, açılan her konu hakkında hafiften hatipçe nutuk attığı salı akşamı toplantılarına sık sık giderdi. Belli ki Cronshaw kısa süre önce orada bulunmuştu.</p>

  <p>“Çok iyi konuştu ama zırvaladı. Sanattan, dünyadaki en önemli şeymiş gibi bahsetti.”</p>

  <p>“Öyle değilse biz niye buradayız?” diye sordu Philip.</p>

  <p>“Sen niye buradasın bilmiyorum. Beni hiç ilgilendirmez. Ama sanat bir lükstür. İnsanlar sadece kendilerini korumaya ve türlerini yaymaya önem verir. Ancak bu güdüler tatmin edildiğinde kendilerini yazarların, ressamların ve şairlerin sağladığı eğlencelerle meşgul etmeye rıza gösterirler.”</p>

  <p>Cronshaw içmek için bir an durdu. Yirmi yıldır, onu konuşturduğu için mi içkiyi sevdiği, yoksa onu susattığı için mi sohbet etmeyi sevdiği sorusuna kafa yoruyordu.</p>

  <p>Ardından şöyle dedi: “Dün bir şiir yazdım.”</p>

  <p>Kendisinden istenmeden onu ezberinden, ağır ağır, uzattığı işaretparmağıyla ritmi vurgulayarak okumaya başladı. Muhtemelen çok iyi bir şiirdi, ama o anda genç bir kadın içeri girdi. Kırmızı dudakları vardı, yanaklarının canlı renginin doğanın sadeliği olmadığı belliydi; kirpikleriyle kaşlarını siyaha, her iki gözkapağını da gözlerinin kenarından bir üçgen halinde devam eden koyu bir maviye boyamıştı. Enfes ve gülünçtü. Koyu renk saçlarını, Matmazel Cleo de Merode’un moda yaptığı tarzda kulaklarının üstüne taramıştı. Philip’in gözleri ona takıldı ve mısralarını okumayı bitiren Cronshaw, ona anlayışla gülümsedi.</p>

  <p>“Dinlemiyordun,” dedi.</p>

  <p>“Ah, hayır, dinliyordum.”</p>

  <p>“Seni suçlamıyorum, çünkü az önce söylediğim durumun yerinde bir örneğiyle karşılaştın. Aşkın yanında sanat nedir ki? Şu genç insanın süslü püslü cazibesini izlerken iyi şiirle ilgilenmemeni saygıyla alkışlıyorum.”</p>

  <p>Kadın onların oturduğu masanın yanından geçerken Cronshaw onu kolundan tuttu.</p>

  <p>“Gel yanıma otur sevgili çocuk, birlikte aşkın ilahi komedyasını oynayalım.”</p>

  <p><i>“Fichez-moi la paix,”</i><a class="dipnot2" href="../Text/dipnotlar.xhtml#a58" id="k58"><sup>[58]</sup></a>&nbsp;dedi kadın, onu bir kenara iterek yürümesine devam etti.</p>

  <p>“Sanat,” diye devam etti Cronshaw, bir elini sallayarak, “sadece ustaların, kadına ve yemeğe doyduklarında iç sıkıntısından kurtulmak için icat ettiği bir sığınaktır.”</p>

  <p>Cronshaw bardağını tekrar doldurdu ve uzun uzun konuşmaya başladı. Sesi tok ve gürdü. Kelimelerini dikkatle seçiyordu. Bilgelik ve saçmalığı, son derece hayret verici bir edayla harmanlıyor, bir an onu dinleyenlerle ağır biçimde alay ederken, bir dakika sonra neşeyle sağlam tavsiyelerde bulunuyordu. Sanattan, edebiyattan ve hayattan konuştu. Dönüşümlü olarak samimi ve tiksindirici, mutlu ve sulugözdü. Ciddi biçimde sarhoş oldu ve ezberden kendisinin ve Milton’ın, kendisinin ve Shelley’nin, kendisinin ve Kit Marlowe’un şiirlerini okumaya başladı.</p>

  <p>Sonunda bitkin düşen Lawson, eve gitmek için ayağa kalktı.</p>

  <p>“Ben de gideceğim,” dedi Philip.</p>

  <p>Aralarında en sessiz olan Clutton, dudaklarında alaycı bir gülümsemeyle kalıp Cronshaw’un tutarsız konuşmasını dinledi. Lawson oteline giden Philip’e eşlik etti ve ardından ona iyi geceler diledi. Ama Philip yatağına yatınca uyuyamadı. Önüne saçılan tüm bu yeni fikirler, beyninin içinde kaynaşıp duruyordu. Olağanüstü heyecanlıydı. İçinde büyük güçler olduğunu hissediyordu. Daha önce özgüveni hiç bu kadar yüksek olmamıştı.</p>

  <p>“Büyük bir sanatçı olacağımı biliyorum,” dedi kendi kendine. “İçimde hissediyorum.”</p>

  <p>Aklına bir düşünce daha gelince içini bir ürperti doldurdu, ama kendisine bile kelimelerle ifade edemiyordu:</p>

  <p>“Vay canına, gerçekten dâhi olduğuma inanıyorum.”</p>

  <p>Aslında çok sarhoştu; bir bardak biradan başka bir şey içmemiş olmasına rağmen bunun nedeni ancak alkolden daha tehlikeli biçimde sarhoş eden bir şey olabilirdi.</p>
</body>
</html>