<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>10</h2>

  <p>Carey’ler Philip’i Tercanbury’deki King’s School’a göndermeye karar verdiler. Yöredeki rahipler oğullarını oraya gönderiyordu. Bu okulun, Katedral’le arasında öteden beri süregelen bir gelenek vardı: Müdürü fahri bir katedral rahibiydi, eski müdürlerden biri ise başdiyakozdu. Orada çocuklar papazlığı amaçlamaya teşvik ediliyordu ve eğitim de dürüst bir delikanlıyı, hayatını Tanrı’nın hizmetinde geçirmeye hazırlıyordu. Ona bağlı bir hazırlık okulu vardı, Philip’in buna gitmesi ayarlandı. Bay Carey eylül ayının sonlarına doğru bir perşembe öğleden sonrasında onu Tercanbury’ye götürdü. Philip bütün günü heyecan içinde ve hayli korku dolu geçirdi. Okul hayatına dair pek az şey biliyordu ki o da <i>Genç Erkeğin Gazetesi</i>’ndeki<a class="dipnot2" href="../Text/dipnotlar.xhtml#a10" id="k10"><sup>[10]</sup></a>&nbsp;hikâyelerde okuduğu kadardı. <i>Eric, ya da Yavaş Yavaş’ı</i><a class="dipnot2" href="../Text/dipnotlar.xhtml#a11" id="k11"><sup>[11]</sup></a>&nbsp;da okumuştu.</p>

  <p>Tercanbury’de trenden indiklerinde Philip endişeden midesinin bulandığını hissetti ve kasabaya giderken bindikleri arabanın içinde beti benzi atmış halde, sessizce oturdu. Okulun önündeki yüksek tuğla duvar ona hapishane havası veriyordu. Duvarda küçük bir kapı vardı, zili çaldıklarında açıldı; hantal, pasaklı bir adam çıkıp Philip’in teneke bavulunu ve oyuncak kutusunu aldı. Salona götürüldüler; masif, çirkin mobilyalarla dolu bir yerdi ve odadaki sandalyeler duvarların dibine tehditkâr, katı bir düzenle dizilmişti. Müdürü beklediler.</p>

  <p>“Bay Watson nasıl biri?” diye sordu Philip bir süre sonra.</p>

  <p>“Kendin görürsün.”</p>

  <p>Bir sessizlik daha oldu. Bay Carey müdürün neden gelmediğini merak etti. Biraz sonra Philip kendini zorlayıp konuştu yeniden.</p>

  <p>“Ona yumru ayaklı olduğumu söyle,” dedi.</p>

  <p>Bay Carey ağzını açıp bir şey diyemeden, kapı ardına dek açıldı ve Bay Watson hızla içeri girdi. Philip’in gözüne devasa görünmüştü. Bir seksenden uzun, kocaman elleri ve görkemli kızıl sakalıyla iriyarı biriydi; şen şakrak bir havada, yüksek sesle konuşuyordu; ama onun bu mütecaviz neşesi Philip’in kalbine korku saldı. Bay Carey’yle tokalaştı, ardından Philip’in küçük elini avucunun içine aldı.</p>

  <p>“Eee, küçük dostum, okula geldiğine memnun musun?” dedi bağırarak.</p>

  <p>Philip kıpkırmızı oldu, söyleyecek tek kelime bulamadı.</p>

  <p>“Kaç yaşındasın?”</p>

  <p>“Dokuz,” dedi Philip.</p>

  <p>“Efendim, demelisin,” dedi amcası.</p>

  <p>“Çok şey öğrenmen gerekecek galiba,” diye mutlulukla kükredi müdür.</p>

  <p>Çocuğu rahatlatmak için sert parmaklarıyla onu gıdıklamaya başladı. Utanan ve kendini rahatsız hisseden Philip, onun dokunuşuyla eğilip büküldü.</p>

  <p>“Şimdilik onu küçük yatakhaneye yerleştireceğim... Bu hoşuna gider, değil mi?” diye ekledi Philip’e hitaben. “Orada sadece sekiz kişi var. Çok yabancılık çekmezsin.”</p>

  <p>Ardından kapı açıldı ve Bayan Watson odaya girdi. Ortadan düzgünce ikiye ayrılmış siyah saçları olan, esmer bir kadındı. İlginç biçimde kalın dudakları ve küçük, yuvarlak bir burnu vardı. Gözleri büyük ve siyahtı. Görünüşünde tuhaf bir soğukluk vardı. Çok nadir konuştu, bundan daha da nadir gülümsedi. Kocası ona Bay Carey’yi tanıştırdı, ardından dostane bir biçimde Philip’i ona doğru itti.</p>

  <p>“Yeni çocuk bu, Helen. Adı Carey.”</p>

  <p>Kadın tek kelime etmeden Philip’le tokalaştı, daha sonra müdür Bay Carey’ye Philip’in neler bildiğini ve hangi kitapları çalıştığını sorarken konuşmadan oturdu. Blackstable Papazı, Bay Watson’ın şamatacı içtenliğinden birazcık mahcup olmuştu ve bir iki dakika sonra da ayağa kalktı.</p>

  <p>“Artık Philip’i sizinle bıraksam iyi olacak bence.”</p>

  <p>“Pekâlâ,” dedi Bay Watson. “Benimle güvende. Diğerleriyle hemencecik kaynaşacak. Öyle değil mi, küçük dostum?”</p>

  <p>Philip’in cevap vermesini beklemeden, koca adam acayip gürültülü bir kahkaha koyuverdi. Bay Carey Philip’i alnından öpüp gitti.</p>

  <p>“Gel bakalım, genç dostum,” diye bağırdı Bay Watson. “Sana sınıfı göstereyim.”</p>

  <p>Devasa adımlarla salondan hızla çıktı, Philip de arkasından koşturdu. Uzun, çıplak bir odaya götürüldü; buradaki iki masa odanın uzunluğundaydı; her ikisinin yanında ahşap sıralar vardı.</p>

  <p>“Henüz burada fazla kimse yok,” dedi Bay Watson. “Sana oyun alanını göstereyim, sonra ben giderim sen de başının çaresine bakarsın.”</p>

  <p>Bay Watson öne düştü. Philip kendini, üç tarafı yüksek tuğla duvarlarla çevrili büyük bir oyun alanında buldu. Dördüncü tarafta demir parmaklık vardı, bunun arasından geniş bir çayırlık ve onun da ötesinde King’s School’un bazı binaları görünüyordu. Küçük bir çocuk kederli bir biçimde dolanıyor, yürürken çakıllara tekme atıyordu.</p>

  <p>“Hey, Venning,” diye bağırdı Bay Watson. “Ne zaman geldin?”</p>

  <p>Küçük çocuk onların yanına gelip tokalaştı.</p>

  <p>“Yeni bir çocuk geldi. Senden daha büyük ve iri, yani ona dayılık taslama.”</p>

  <p>Müdür, gürleyen sesiyle içlerine korku saldığı bu iki çocuğa dostça baktı ve ardından rahatsız edici bir kahkaha atıp onları yalnız bıraktı.</p>

  <p>“Adın ne?”</p>

  <p>“Carey.”</p>

  <p>“Baban ne yapıyor?”</p>

  <p>“Öldü.”</p>

  <p>“Ah! Annen çamaşır mı yıkıyor?”</p>

  <p>“Annem de öldü.”</p>

  <p>Philip bu cevabın çocukta belli bir mahcubiyete yol açacağını sandı ama Venning biraz olsun patavatsızlığı elden bırakmadı.</p>

  <p>“Peki, çamaşır yıkadı mı?” diye devam etti.</p>

  <p>“Evet,” dedi Philip, kızmıştı.</p>

  <p>“Bir çamaşırcı kadındı yani?”</p>

  <p>“Hayır, değildi.”</p>

  <p>“O zaman çamaşır yıkamadı.”</p>

  <p>Küçük çocuk, kurduğu bu mantığın başarısından dolayı keyifle böbürlendi. Daha sonra Philip’in ayaklarına gözü takıldı.</p>

  <p>“Ayağının nesi var?”</p>

  <p>Philip içgüdüsel olarak ayağını görüş alanından çekmeyi deneyip, sağlam ayağının arkasına sakladı.</p>

  <p>“Yumru ayaklıyım,” diye cevapladı.</p>

  <p>“Nasıl oldu bu?”</p>

  <p>“Hep vardı.”</p>

  <p>“Göstersene bakayım.”</p>

  <p>“Hayır.”</p>

  <p>“Göstermezsen gösterme.”</p>

  <p>Küçük çocuk bu sözlerin ardından Philip’in kavalkemiğine sağlam bir tekme indirdi, bunu beklemeyen Philip hazırlıksız yakalandı. Öyle çok acımıştı ki nefesi kesildi ama şaşkınlığı acısından daha büyüktü. Venning’in ona neden tekme attığını bilmiyordu. Onun gözünü morartmayı düşünebilecek soğukkanlılığa sahip değildi. Ayrıca çocuk ondan küçüktü ve <i>Genç Erkeğin Gazetesi</i>’ni okumuştu, yani kendinden daha küçük birine vurmak fena bir şeydi. Philip kavalkemiğini ovuştururken üçüncü bir çocuk çıkageldi ve ona bu acıyı veren yürüyüp uzaklaştı. Kısa bir süre sonra ikilinin onun hakkında konuştuklarını fark etti, ayaklarına bakıyorlar gibi geldi. Sinirlendi ve rahatsız oldu.</p>

  <p>Ama başka çocuklar, on-on iki kadar çocuk hep beraber geldi, ardından daha fazlası da geldi ve tatillerinde ne yaptıklarından konuşmaya başladılar; nereye gitmişlerdi, ne harika kriket oynamışlardı. Birkaç yeni çocuk ortaya çıktı, o anda Philip kendini bunlarla konuşurken buldu. Utangaç ve gergindi. Onlara hoş görünmeyi çok istiyordu, ama aklına söyleyecek hiçbir şey gelmiyordu. Ona pek çok soru soruldu, o da bunları gayet bayıla bayıla cevapladı. Çocuklardan biri kriket oynayıp oynayamadığını sordu.</p>

  <p>“Hayır,” diye cevapladı Philip. “Yumru ayaklıyım.”</p>

  <p>Çocuk hemen aşağı bakıp kızardı. Philip onun yakışıksız bir soru sorduğunu hissettiğini anladı. Özür dileyemeyecek kadar utangaçtı ve Philip’e ne yapacağını bilemez halde bakıyordu.</p>
</body>
</html>