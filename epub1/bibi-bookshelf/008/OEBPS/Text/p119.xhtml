<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>119</h2>

  <p>Philip’in kendine ait sepeti yoktu, ama Sally’nin yanında çalışıyordu. Jane kendisi yerine ablasına yardım etmesinin canavarlık olduğunu düşünüyordu ve Philip, Sally’nin sepeti dolunca onunla birlikte toplayacağına söz vermişti. Sally neredeyse annesi kadar hızlıydı.</p>

  <p>“Ellerine zarar verip dikiş dikmeni engellemez mi?” diye sordu Philip.</p>

  <p>“Ah hayır, yumuşak el istiyor. Bu yüzden kadınlar erkeklerden daha iyi toplayabiliyor. Ağır işler yüzünden ellerin sert ve tırnakların çok katılaşmışsa o kadar iyi toplayamazsın.”</p>

  <p>Onun marifetli hareketlerini izlemek Philip’in hoşuna gidiyordu, Sally de çok komik ama yine de pek çekici o anaç edasıyla ara sıra ona bakıyordu. Philip başta sarsaktı, kız ona güldü. Eğilip tüm bir sırayı nasıl halletmesi gerektiğini ona gösterirken elleri birbirine değdi. Philip onun kızardığını görünce şaşırdı. Onun bir kadın olduğunu bir türlü düşünemiyordu; çünkü onu sallapati bir kız olarak tanımıştı, hâlâ onu bir çocuk olarak görmekten kendini alamıyordu; yine de çok sayıda hayranı olması onun artık çocuk olmadığını gösteriyordu; buraya geleli henüz birkaç gün olmasına rağmen, Sally’nin kuzenlerinden biri de şimdiden fazla ilgili davranır olmuş, kız epey espriye katlanmak zorunda kalmıştı. Delikanlının adı Peter Gann’dı, Bayan Athelny’nin Ferne yakınlarında yaşayan bir çiftçiyle evlenmiş olan kız kardeşinin oğluydu. Herkes çocuğun her gün şerbetçiotu tarlasını bir uçtan bir uca neden yürüdüğünü biliyordu.</p>

  <p>Bir kornanın sesiyle saat sekizde kahvaltı molası veriliyordu ve Bayan Athelny onlara bunu hak etmediklerini söylese de yemeklerini büyük bir iştahla yiyorlardı. Tekrar işe koyulup on ikiye dek çalışıyorlar, o zaman korna bir kez daha yemek için çalıyordu. Ölçüm yapan kişi aralıklarla seleden seleye dolaşır, ona eşlik ederek hesabı tutan kişi ise önce kendi defterine ardından toplayıcınınkine toplanan kilenin miktarını yazardı. Her bir sele doldurulduktan sonra kile sepetleriyle ölçülüp torba denen büyük çantalara doldurulurdu; ölçüm yapanla torbaları çeken, bunu taşıyıp yük arabasına koyarlardı. Zaman zaman Athelny, Bayan Heath’ın ya da Bayan Jones’un ne kadar topladığına ilişkin hikâyelerle geliyor, ailesini onu geçmeye kışkırtıyordu; hep rekor kırmak istiyor, bazen kendisi de hevesle kesintisiz bir saat topluyordu. Ama bunu yaparken esas eğlencesi, zarif ellerinin güzelliğini ortaya çıkarmasıydı, bu ellerle son derece gururlanıyordu. Onların manikürüne hayli zaman harcıyordu. İnce parmaklarını Philip’e uzatıp, İspanyol asilzadelerinin ellerinin beyazlığını korumak için daima yağlı eldivenlerle uyuduğunu anlattı. Teatral bir edayla, Avrupa’nın gırtlağını sıkan bu elin, bir kadınınki gibi biçimli ve zarif olduğunu söyledi; narince şerbetçiotu toplarken o da kendi ellerine bakıp kendinden memnun halde iç çekiyordu. Bunu yapmaktan sıkılınca kendisine bir sigara sardı ve Philip’e sanat ve edebiyat üstüne bir nutuk çekti. Öğleden sonra hava çok ısındı. Çalışma pek hızlı ilerlemez oldu, sohbet kesildi. Sabahleyin akıp giden gevezelik artık kopuk laflarla iyice azalmıştı. Sally’nin üstdudağında küçücük ter damlaları vardı ve çalışırken ağzı hafif aralıktı. Çiçeğe dönüşen bir gül goncası gibiydi.</p>

  <p>İş bırakma zamanı, işleme tesisinin durumuna bağlıydı. Bazen erken doluyordu ve saat üçe ya da dörde kadar yeterince şerbetçiotu toplanmış olursa, bunlar gece boyu kuruyordu. Ardından iş paydos oluyordu. Ama genellikle günün son ölçümü saat beşte başlıyordu. Her bir grup kendi selesi ölçülünce eşyalarını topluyor ve iş bittiği için artık yeniden gevezelik ede ede ağır ağır yürüyüp tarladan çıkıyordu. Kadınlar kulübelere temizlik yapmaya ve yemeği hazırlamaya dönüyor, erkeklerin çoğu bu sırada yoldan aşağı ağır ağır meyhaneye gidiyordu. İşgününün ardından bir bardak bira çok iyi gidiyordu.</p>

  <p>Athelny’ninki ölçülecek son seleydi. Ölçümü yapan kişi gelince Bayan Athelny rahat bir nefes aldı, ayağa kalkıp kollarını gerdi; saatlerdir aynı şekilde oturuyordu, her yeri tutulmuştu.</p>

  <p>“Hadi, ‘Neşeli Denizci’ye gidelim,” dedi Athelny. “Günün seremonisi gereğince yerine getirilmeli ve bundan daha saygıdeğer bir yolu olamaz.”</p>

  <p>“Athelny, yanına bir sürahi al da yemek için bir litre bira getiriver,” dedi karısı.</p>

  <p>Ona parayı verdi, bakır bozuklukları teker teker saydı. Barın salonu çoktan dolmuştu. Kumlu bir zemini vardı, etrafa banklar atılmış, duvarlara Victoria dönemi boksörlerinin sarı resimleri asılmıştı. Mekân sahibi tüm müşterilerini ismiyle bilirdi ve bara yaslanmış, yere dikilmiş bir sopaya halkalar fırlatan iki genç adama içtenlikle gülümsüyordu. Gençlerin başarısızlıkları ortamdaki diğerleri tarafından hararetli şakalarla hayli tezahürat görüyordu. Yeni gelenlere yer açıldı. Philip kendini, fitilli kadife pantolon giyip dizlerinin altına sicim bağlamış yaşlı bir işçiyle kâkülü kırmızı alnına düzgünce yapıştırılmış, on yedi yaşında parlak suratlı bir delikanlının arasında oturur buldu. Athelny, halka atmakta şansını deneme konusunda ısrar etti. Yarım litre birasına iddiaya girdi ve kazandı. Kaybedenin sağlığına içerken şöyle dedi:</p>

  <p>“Bunu Derby’yi kazanmaktan daha çabuk kazanırdım evladım.”</p>

  <p>Bu taşra ahalisi arasında, geniş kenarlı şapkası ve sivri sakalıyla acayip bir tipti ve insanların onun çok tuhaf olduğunu düşündükleri kolayca anlaşılıyordu; ama morali öyle yüksek, coşkusu öyle bulaşıcıydı ki ondan hoşlanmamak mümkün değildi. Sohbet su gibi aktı. Thanet adasının yayvan, ağır aksanıyla karşılıklı bol bol şaka yapıldı, yerel mizahın nüktelerine kahkahalarla gülündü. Ne hoş bir meclisti! Bu insanlardaki memnuniyet pırıltısını fark etmemek için taş kalpli olmak gerekirdi. Philip’in bakışları pencereden dışarı kaydı, hava hâlâ aydınlık ve güneşliydi; camda, bir kır evinin pencerelerindeki gibi, kırmızı kurdeleyle bağlanmış küçük beyaz perdeler vardı ve pervazda ıtır saksıları duruyordu. Bu esnada, tembellik yapanlar teker teker kalkıp yemeğin piştiği çayırlığa doğru ağır ağır yürüdüler.</p>

  <p>“Uykun gelmiştir herhalde,” dedi Bayan Athelny Philip’e. “Saat beşte kalkıp bütün gün açık havada kalmaya alışkın değilsindir.”</p>

  <p>“Bizimle yıkanmaya geleceksin, değil mi Philip Amca?” diye bağrıştı oğlanlar.</p>

  <p>“Elbette.”</p>

  <p>Yorgun ve mutluydu. Yemekten sonra, arkalığı olmayan bir sandalyeye oturup sırtını kulübenin duvarına yaslayarak piposunu içti ve geceyi seyretti. Sally’nin işi vardı. Kulübeye girip çıkıyordu, Philip onun nizamlı hareketlerini tembelce izledi. Yürüyüşü dikkatini çekmişti; pek o kadar zarif değildi, ama rahat ve kendinden emindi; bacaklarını kalçasından sallandırıyor, ayakları toprağa kararlılıkla basar görünüyordu. Athelny komşulardan biriyle dedikodu yapmaya gitmişti ve o sırada Philip, karısının ortaya konuştuğunu işitti.</p>

  <p>“İşte, çayım bitti ve Athelny’nin Bayan Black’e gidip çay almasını istiyordum.” Bir duraksama oldu, ardından sesi yükseldi: “Sally, bir koşu Bayan Black’e gidip iki yüz elli gram çay alır mısın? Hiç kalmamış.”</p>

  <p>“Peki, anne.”</p>

  <p>Bayan Black’in evi yoldan yaklaşık bir kilometre mesafedeydi ve postane müdiresi ofisiyle çeşit çeşit mal satan dükkânını bir araya getirmişti. Sally, sıyırdığı kollarını düzelterek kulübeden çıktı.</p>

  <p>“Seninle geleyim mi Sally?” diye sordu Philip.</p>

  <p>“Zahmet etme. Yalnız gitmekten korkmam.”</p>

  <p>“Korkarsın diye düşünmedim; ama yatma vaktim yaklaşıyor, şöyle bir bacaklarımı açmak iyi olur diye düşündüm sadece.”</p>

  <p>Sally cevap vermedi, birlikte yola çıktılar. Yol beyaz ve sessizdi. Yaz gecesi hiçbir ses yoktu. Fazla konuşmadılar.</p>

  <p>“Bu saatte bile çok sıcak, değil mi?” dedi Philip.</p>

  <p>“Yılın bu zamanı şahane bence.”</p>

  <p>Ama sessizlikleri tuhaf kaçmıyordu. Yan yana yürüyüp kelimelere ihtiyaç duymamak hoşlarına gitti. Aniden çitteki bir turnikede mırıldanan alçak sesler işitip, karanlıkta iki insanın siluetini gördüler. Birbirlerine çok yakın oturuyorlardı, Philip’le Sally geçerken kımıldamadılar.</p>

  <p>“Kimdi acaba,” dedi Sally.</p>

  <p>“Pek mutlu görünüyorlardı, değil mi?”</p>

  <p>“Bizi de sevgili sandılar galiba.”</p>

  <p>Kulübenin ışığını karşılarında gördüler, bir dakika sonra da küçük dükkâna girmişlerdi. Parlaklık onları bir an sersemletti.</p>

  <p>“Geç geldiniz,” dedi Bayan Black. “Kapatmak üzereydim.” Saate baktı. “Neredeyse dokuz olmuş.”</p>

  <p>Sally ondan iki yüz elli gram çay istedi (bir seferde iki yüz elli gramdan fazla almaya Bayan Athelny’nin eli asla gitmezdi) ve yeniden yola düştüler. Ara sıra gece hayvanlarından birinin kısa, keskin sesi duyuluyordu, ama bu sessizliği daha da yoğun kılıyor gibiydi.</p>

  <p>“Kıpırdamadan durursan denizi işitebilirsin eminim,” dedi Sally.</p>

  <p>Kulaklarını diktiler, hayal güçleri çakıllara çarpan küçük dalgaların belli belirsiz sesini taşıdı onlara. Turnikenin önünden geçerken âşıklar hâlâ oradaydı ama artık konuşmuyorlardı; birbirlerinin kollarındaydılar, erkeğin dudakları kızınkilere bastırıyordu.</p>

  <p>“Meşgul görünüyorlar,” dedi Sally.</p>

  <p>Bir köşeden döndüler ve sıcak rüzgârın nefesi bir an yüzlerine vurdu. Toprak tazeliğini yayıyordu. Bu huzursuz gecede tuhaf bir şeyler vardı, bilemediğiniz bir şey bekliyor gibiydi; sessizlik aniden içinde bir anlam barındırır oldu. Philip’in içinde tuhaf bir his vardı, dolup taşıyordu sanki, eriyor gibiydi (sıradan ifadeler bu acayip hissi tam olarak karşılıyordu), mutlu, endişeli ve beklenti içindeydi. Jessica’yla Lorenzo’nun birbirlerine mırıl mırıl söylediği melodik kelimelerdeki o cümleler geldi aklına; ama onları eğlendiren kibirde tutku pırıl pırıl ve apaçık parlıyordu. Ortamda algılarını böylesi tuhaf biçimde harekete geçiren şeyin ne olduğunu bilmiyordu; kokuların, seslerin ve toprağın rayihasının keyfine varan safi ruha kesmişti sanki. Güzellik konusunda böylesi üstün bir kapasiteyi daha önce hiç hissetmemişti. Sally’nin konuşarak bu büyüyü bozmasından korkuyordu, ama kız tek kelime etmedi ve Philip onun ses tonunu duymak istiyordu. Hafifçe çıkan bu sesin bereketi, taşra gecesinin kendi sesiydi.</p>

  <p>Kulübeye dönmek için geçilmesi gereken tarlaya vardılar. Philip, Sally’ye çit kapısını açık tutmak için geçti.</p>

  <p>“Eh, burada iyi geceler dileyeceğim sana.”</p>

  <p>“Onca yolu benimle birlikte geldiğin için teşekkürler.”</p>

  <p>Sally ona elini uzattı, Philip bu eli tutarken şöyle dedi: “Kibarlık edip ailenin diğer üyeleri gibi bana iyi geceler öpücüğü verebilirsin.”</p>

  <p>“Fark etmez,” dedi kız.</p>

  <p>Philip bunu şakadan söylemişti. Sadece mutlu olduğu için onu öpmek istemişti, kız hoşuna gidiyordu ve çok güzel bir geceydi.</p>

  <p>“İyi geceler o zaman,” dedi Philip küçük bir kahkaha atıp, onu kendisine doğru çekti.</p>

  <p>Sally ona dudaklarını uzattı; sıcacık, dolgun ve yumuşaktı; Philip biraz ağırdan aldı, bu dudaklar çiçek gibiydi; ardından nasıl olduğunu anlayamadan, hiçbir anlamı yoktu, kollarını ona doladı. Kız sessizce teslim oldu. Bedeni sıkı ve güçlüydü. Sally’nin kalbinin onunkiyle birlikte çarptığını hissetti. Ardından kendini kaybetti. Duyuları, çok hızlı akan bir sel gibi onu ele geçirdi. Sally’yi çitin daha karanlık gölgelerine çekti.</p>
</body>
</html>