<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>76</h2>

  <p>Ertesi gün öğleden sonra, Philip odasında oturmuş, Mildred’ın gelip gelmeyeceğini merak ediyordu. İyi uyuyamamıştı. Sabahı, gazeteleri peş peşe okuyup durarak Tıp Okulu’nun kulübünde geçirmişti. Tatil dönemiydi ve tanıdığı pek az öğrenci Londra’da kalmıştı, ama konuşacak bir iki kişi bulabildi, bir el satranç oynadı, sıkıcı saatleri böyle tüketti. Öğle yemeğinden sonra o kadar yorgun hissediyor, başı o kadar ağrıyordu ki pansiyonuna dönüp uzandı; bir roman okumaya çalıştı. Griffiths’i görmemişti. Önceki gece Philip döndüğünde, burada değildi; döndüğünü duymuştu, ama her zamanki gibi uyuyup uyumadığına bakmak için Philip’in odasına uğramamıştı; sabahleyin de Philip onun erken çıktığını duydu. Kendisinden kaçınmaya çalıştığı barizdi. Birden kapısının hafifçe çalındığını duydu. Philip hemen ayağa fırlayıp kapıyı açtı. Mildred eşikte duruyordu. Kımıldamadı.</p>

  <p>“İçeri gir,” dedi Philip.</p>

  <p>Onun arkasından kapıyı kapattı. Mildred oturdu. Konuşmaya başlamak konusunda tereddüt ediyordu.</p>

  <p>“Dün gece bana iki şilin verdiğin için teşekkürle^” diye başladı.</p>

  <p>“Ah, hiç sorun değil.”</p>

  <p>Mildred ona belli belirsiz gülümsedi. Bu Philip’e, yaramazlığı yüzünden dayak yiyen ve sahibiyle barışmak isteyen bir köpek yavrusunun ürkek, sokulgan görüntüsünü hatırlattı.</p>

  <p>“Harry’yle öğle yemeği yedim,” dedi.</p>

  <p>“Öyle mi?”</p>

  <p>“Cumartesi günü seninle yola çıkmamı hâlâ istiyorsan, geleceğim Philip.”</p>

  <p>Kalbinden hemen bir zafer ürpertisi yükseldi, ama bu sadece bir an süren bir his oldu; ardından şüphe geldi.</p>

  <p>“Para yüzünden mi?” diye sordu.</p>

  <p>“Kısmen,” diye cevapladı Mildred basitçe. “Harry hiçbir şey yapamıyor. Buraya beş haftalık borcu var, sana yedi sterlin borcu var ve terzisi de para için ona baskı yapıyor. Her şeyini rehine bırakabilirmiş, ama zaten her şey rehindeymiş. Elbisem konusunda satıcı kadından kurtulmak için iş bulmam gerek, cumartesi günü de pansiyonun ödeme vakti ve ben beş dakika içinde iş bulamam. Yer açılana kadar hep biraz bekleme süresi oluyor.”</p>

  <p>Tüm bunları, hayatın doğal akışının bir parçası olarak kabul edilmesi gereken, kaderin adaletsizliklerini nakleder gibi tekdüze, sızlanan bir tonda söyledi. Philip cevap vermedi. Onun bu anlattıklarını zaten çok iyi biliyordu.</p>

  <p>Sonunda, “ ‘Kısmen’ dedin,” dedi.</p>

  <p>“Şey, Harry senin ikimiz için de çok iyi bir dost olduğunu söylüyor. Ona karşı gerçek bir dost olmuşsun, öyle diyor, benim için de belki başka hiçbir erkeğin yapmayacağı şeyleri yaptın. Doğru olan şeyi yapmalıyız, diyor. Bir de senin onun hakkında söylediğin şeyi dedi, yani mizacı gereği değişken biri, senin gibi değil, onun için senden vazgeçmem aptallık olur. O gelip geçici, sense kalıcısın, diyor kendisi de.”</p>

  <p>“Sen benimle gelmek <i>istiyor</i> musun?” diye sordu Philip.</p>

  <p>“Fark etmez.”</p>

  <p>Mildred’a baktı ve ağzının kenarları bir ıstırap ifadesiyle aşağı kıvrıldı. Aslında galip gelmişti ve dediği olacaktı. Kendi utancından, istihza yüklü küçük bir kahkaha attı. Mildred ona şöyle bir baktı ama konuşmadı.</p>

  <p>“Seninle tatile çıkmayı tüm ruhumla, sabırsızlıkla bekliyordum, nihayet tüm bu perişanlıktan sonra mutlu olacağımı sandım...”</p>

  <p>Philip söyleyeceği lafı bitirmedi. Ardından birdenbire Mildred bir gözyaşı fırtınası koyuverdi. Norah’nın oturup ağladığı sandalyeye oturmuş, onun gibi yüzünü sandalyenin sırtına gömmüş, kenara doğru, başını koyduğu yerde küçük bir çıkıntı oluşmuştu.</p>

  <p>“Kadınlar konusunda talihsizim,” diye düşündü Philip.</p>

  <p>Mildred’ın ince vücudu hıçkırıklarla sarsılıyordu. Philip daha önce hiçbir kadının kendini bu kadar kapıp koyuvererek ağladığını görmemişti. Çok acı vericiydi, kalbi paramparça oldu. Ne yaptığının farkında olmadan, yanına gidip kolunu ona doladı; Mildred direnmek yerine içinde bulunduğu perişanlıkla onun bu tesellisine kendini bıraktı. Philip ona küçük teselli sözleri fısıldadı. Ne söylediğinin kendisi de pek farkında değildi, eğilip onu defalarca öptü.</p>

  <p>“Bu kadar çok mu mutsuzsun?” dedi sonunda.</p>

  <p>“Keşke ölseydim,” diye inledi Mildred. “Bebek doğarken ölseydim keşke.”</p>

  <p>Şapkası kaymıştı, Philip onu tutup kızın başından çıkardı. Başını sandalyeye daha rahat biçimde yerleştirdi, ardından masaya dönüp ona baktı.</p>

  <p>“Aşk korkunç bir şey, öyle değil mi?” dedi. “Âşık olmayı isteyecek kimseyi düşünemiyorum.”</p>

  <p>O an Mildred’ın ağlamasının şiddeti azalmıştı, bitkin halde sandalyede oturuyordu, başını geriye, kollarını iki yanına atmıştı. Eskiden üstlerine kumaş parçaları asan şu ressam modellerinden birinin grotesk görüntüsüne sahipti.</p>

  <p>“Onu bu kadar fazla sevdiğini bilmiyordum,” dedi Philip.</p>

  <p>Griffiths’in aşkını gayet iyi anlayabiliyordu, çünkü kendisini Griffiths’in yerine koyup onun gözleriyle bakmış, onun elleriyle dokunmuştu; kendisini Griffiths’in vücudunda düşünebiliyor, Mildred’ı onun dudaklarıyla öptüğünü, güleç mavi gözleriyle ona gülümsediğini hayal edebiliyordu. Philip’i şaşırtan kızın duygularıydı. Mildred’ın bir tutku hissedebileceğini hiç düşünmemişti ve bu tutkuydu: Hiçbir yanlışlık yoktu. Philip’in kalbinde bir şeyler kopmuş gibiydi; gerçekten bir şeyler kırılıyormuş gibi hissediyordu ve tuhaf biçimde zayıf düşmüştü.</p>

  <p>“Seni mutsuz etmek istemiyorum. İstemiyorsan benimle tatile çıkmak zorunda değilsin. Sana paranı yine eskisi gibi vereceğim.”</p>

  <p>Mildred başını sağa sola salladı.</p>

  <p>“Hayır, geleceğim dedim, geleceğim.”</p>

  <p>“Ona deli divane âşıksan ne faydası var?”</p>

  <p>“Evet, ifadesi bu. Ona deli divane âşığım. Onun dediği gibi, ömür boyu olmayacağını biliyorum, ama şu anda...”</p>

  <p>Duraksayıp bayılacakmış gibi gözlerini kapattı. Philip tuhaf bir fikre kapıldı ve doğru dürüst düşünmeden, aklına geleni söyleyiverdi.</p>

  <p>“Neden onunla gitmiyorsun?”</p>

  <p>“Nasıl giderim? Biliyorsun hiç paramız yok.”</p>

  <p>“Parayı ben veririm.”</p>

  <p>“Sen mi?”</p>

  <p>Mildred doğrulup ona baktı. Gözleri parlamaya başladı, yanaklarına da renk geldi.</p>

  <p>“Belki de en iyisi bundan bir an önce kurtulmaktır, sonra bana dönersin.”</p>

  <p>Istırabı onu hasta eden teklifi artık yapmıştı ve şu anda bunun yaşattığı işkenceden dolayı tuhaf, tatlı bir his yaşıyordu. Mildred gözlerini kocaman açıp ona baktı.</p>

  <p>“Ah, senin paranla bunu nasıl yapabiliriz? Harry hayatta kabul etmez.”</p>

  <p>“Sen onu ikna edersen tabii ki kabul eder.”</p>

  <p>Mildred’ın itirazları onun ısrar etmesine yol açtı, yine de kızın bu teklifini reddetmesini tüm kalbiyle diliyordu.</p>

  <p>“Sana beş sterlin vereceğim, cumartesiden pazartesiye tatil yapabilirsiniz. Rahat rahat yeter. Pazartesi günü, Kuzey Londra’daki işine başlayana dek memleketine gidecek.”</p>

  <p>“Ah, Philip, bu konuda ciddi misin?” diye bağırdı kız, ellerini çırparak. “Gitmemize sadece izin verirsen, sonrasında seni çok seveceğim, senin için her şeyi yapacağım. Sadece bunu yaparsan, bu aşktan kurtulacağıma eminim. Bize gerçekten para verecek misin?”</p>

  <p>“Evet,” dedi Philip.</p>

  <p>Mildred artık tamamen değişmişti. Kahkaha atmaya başladı. Philip onun delicesine mutlu olduğunu görebiliyordu. Mildred ayağa kalkıp Philip’in yanında diz çöktü, ellerini tuttu.</p>

  <p>“Sen gerçek bir dostsun, Philip. Şimdiye dek tanıdığım en iyi adamsın. Sonrasında bana kızgın olmayacak mısın?”</p>

  <p>Philip gülümseyerek başını sağa sola salladı, ama kalbinde çok büyük bir ıstırap vardı!</p>

  <p>“Şimdi gidip Harry’ye söyleyebilir miyim? Ona bunun senin için sakıncası olmadığını da anlatabilir miyim? Sen önemli olmadığını temin etmediğin sürece razı gelmeyecektir. Ah, onu nasıl sevdiğimi bilmiyorsun! Ardından her istediğini yapacağım. Pazartesi günü Paris’e ya da her nereye istersen oraya gideceğim seninle.”</p>

  <p>Ayağa kalkıp şapkasını taktı.</p>

  <p>“Nereye gidiyorsun?”</p>

  <p>“Benimle gider mi diye soracağım ona?”</p>

  <p>“Hemen mi?”</p>

  <p>“Kalmamı mı istersin? İstersen kalırım.”</p>

  <p>Oturdu, ama Philip küçük bir kahkaha attı.</p>

  <p>“Hayır, önemli değil, hemen gitsen daha iyi. Sadece bir şey var: Şu an Griffiths’i görmeye katlanamam, bu canımı fena halde yakar. Ona karşı herhangi bir kinimin falan olmadığını, ama yine de yoluma çıkmamasını söyle.”</p>

  <p>“Pekâlâ.” Ayağa sıçrayıp eldivenlerini taktı. “Sana onun ne söylediğini anlatırım.”</p>

  <p>“Bu akşam benimle yemeğe çıksan daha iyi.”</p>

  <p>“Elbette.”</p>

  <p>Mildred öpmesi için yüzünü ona uzattı ve Philip dudaklarını onunkilere bastırırken kollarını boynuna doladı.</p>

  <p>“Çok tatlısın Philip.”</p>

  <p>Birkaç saat sonra ona başının ağrıdığını ve akşam yemeğe çıkamayacağını bildiren bir not gönderdi. Philip bunu hemen hemen bekliyordu. Griffiths’le yemeğe çıktığını biliyordu. Çok kıskanıyordu, ama çifti saran bu ani tutku Philip’e, bir tanrı onları ziyaret etmiş gibi dışarıdan gelen bir şey gibi göründü ve kendisini çaresiz hissetti. Birbirlerine âşık olmaları çok doğal geldi. Griffiths’in kendisine karşı tüm üstünlüklerini görebiliyordu ve Mildred’ın yerinde olsa onun yaptığını yapacağını kendisine itiraf etti. Canını en çok yakan, Griffiths’in ihanetiydi; çok iyi arkadaş olmuşlardı ve Griffiths onun Mildred’a ne büyük bir tutkuyla kendisini adadığını biliyordu: Ona bunları yaşatmaktan kaçınabilirdi.</p>

  <p>Cumaya dek Mildred’ı bir daha görmedi; o zamana dek onu deli gibi özlemişti; ama gelince onun düşüncelerinden tamamen çıktığını anladı ve kendisini Griffiths’e kaptırdığı için ondan birden nefret etti. Artık onunla Griffiths’in neden birbirlerine âşık olduğunu görebiliyordu, Griffiths aptalın tekiydi, ah çok aptaldı ve kendisi bunu baştan beri biliyordu, ama aptallığını ve boş kafalılığını görmezden gelmişti: Çekiciliği, tam bir bencil olmasını gizliyordu; zevkleri uğruna herkesi feda edebilirdi. Üstelik barlarda avarelik edip müzikhollerde içerek, basit bir gönül ilişkisinden diğerine geçerek sürdüğü hayat öyle beyhudeydi ki! Asla bir kitap okumamıştı, manasız ve kaba olmayan her şeye karşı kördü; hiç iyi bir düşüncesi olmamıştı: Dudaklarından en sık çıkan kelime “parlak”tı; bu onun bir erkek ya da kadın için en yüksek övgüsüydü. Parlak! Tabii ki Mildred’ın hoşuna giderdi. Tam birbirlerine göreydiler.</p>

  <p>Philip, Mildred’a ikisini de ilgilendirmeyen konulardan bahsetti. Onun Griffiths’ten bahsetmek istediğini biliyordu, ama buna hiç fırsat vermedi. Önceki iki akşam ıvır zıvır bir bahaneyle onunla yemek yemeyi ertelediği konusunu da açmadı. Ona karşı rahat davranıyor, birdenbire umursamaz olduğunu düşünmesini sağlamaya çalışıyordu; ayrıca onun canını yakacağını bildiği küçük şeyler söyleme konusunda özel bir beceri geliştirmişti; ama bunlar o kadar belli belirsiz, o kadar incelikli zalimlikler taşıyordu ki Mildred bunlara gücenemiyordu. Sonunda ayağa kalktı.</p>

  <p>“Artık gitmeliyim bence,” dedi.</p>

  <p>“Yapacak çok işin vardır herhalde,” diye cevap verdi Philip.</p>

  <p>Mildred elini uzattı, Philip de tutup hoşça kal dedi ve onun için kapıyı açtı. Ne konuda konuşmak istediğini biliyordu, ayrıca kendisinin soğuk, ironik havasının onun gözünü korkuttuğunun da farkındaydı. Utangaçlığı bazen onu o kadar katılaştırıyordu ki istemeden insanları korkutuyordu ve bunu keşfettikten sonra, fırsat buldukça bu tavrı takınabiliyordu.</p>

  <p>“Verdiğin sözü unutmadın değil mi?” dedi sonunda Mildred, o kapıyı açık tutarken.</p>

  <p>“Neymiş o?”</p>

  <p>“Para konusunda.”</p>

  <p>“Ne kadar istiyorsun?”</p>

  <p>Kelimelerini özellikle saldırgan kılan, buz gibi bir hava takınarak konuşmuştu. Mildred kızardı. O anda onun kendisinden nefret ettiğini biliyordu ve Philip’e saldırmamak için kendisini nasıl bir otokontrolle tuttuğunu merak etti. Philip ona acı çektirmek istiyordu.</p>

  <p>“Yarın elbise ve kira ödemesi var. Hepsi bu. Harry gelmiyor, bu yüzden o iş için senin paranı istemiyoruz.”</p>

  <p>Philip’in kalbi kaburgalarının içinde güm güm attı ve kapı kolunu bıraktı. Kapı çarparak kapandı.</p>

  <p>“Nedenmiş?”</p>

  <p>“Bunu senin paranla yapamayacağımızı söylüyor.”</p>

  <p>Bir şeytan, hep içinde pusuda yatan kendine eziyet etme şeytanı Philip’i ele geçirdi ve her ne kadar Griffiths’le Mildred’ın birlikte tatile çıkmasını tüm kalbiyle istemese de kendine mâni olamadı; onun aracılığıyla Griffiths’i ikna etmeye koyuldu.</p>

  <p>“Ben buna razıysam o neden gidemezmiş anlamıyorum,” dedi.</p>

  <p>“Ben de ona öyle dedim.”</p>

  <p>“Gerçekten gitmek isteseydi tereddüt etmeyeceğini düşünmem gerekirdi.”</p>

  <p>“Ah, mesele bu değil, gitmeyi istiyor. Parası olsa hemen yola çıkacak.”</p>

  <p>“Bu konuda o kadar hassassa, parayı <i>sana</i> veriyorum.”</p>

  <p>“İsterse borç olarak verebileceğini, döner dönmez de ödeyebileceğimizi söyledim.”</p>

  <p>“Hafta sonunda seni tatile götürsün diye bir adama diz çöküp yalvarman senin açından büyük değişiklik.”</p>

  <p>“Hakikaten öyle, değil mi?” dedi, utanmaz küçük bir kahkaha atıp.</p>

  <p>Bu tavrı Philip’in omurgasından aşağı soğuk bir ürpertinin geçmesine yol açtı.</p>

  <p>“Ne yapacaksın peki?” diye sordu.</p>

  <p>“Hiçbir şey. Memleketine yarın gidiyor. Gitmek zorunda.”</p>

  <p>Bu Philip’in kurtuluşu olacaktı. Griffiths yoldan çekilince, Mildred’ı tekrar geri kazanabilirdi. Londra’da tanıdığı kimse yoktu, onun arkadaşlığına mecbur olacaktı ve baş başa kalınca, Philip onun bu karasevdayı kısa sürede unutmasını sağlayacaktı. Daha fazla bir şey söylemezse güvende demekti. Ama onların vicdanını darmadağın etmek için zalimce bir arzu duyuyor, kendisine karşı daha ne kadar tiksindirici davranabileceklerini bilmek istiyordu; onları birazcık daha kışkırtırsa teslim olacaklardı ve aşağılanmaları düşüncesinden güçlü bir keyif duydu. Söylediği her laf ona işkence ettiği halde, bu eziyetten korkunç bir keyif alıyordu.</p>

  <p>“Ya şimdi ya hiç gibi görünüyor.”</p>

  <p>“Ben de ona öyle dedim,” dedi Mildred.</p>

  <p>Sesinde, Philip’e dokunan tutkulu bir tını vardı. Sinirden tırnaklarını yemeye başlamıştı.</p>

  <p>“Nereye gitmeyi düşünmüştünüz?”</p>

  <p>“Ah, Oxford’a. Ordaki ’versiteye gitmiş, biliyorsun ya. Bana fakülteleri göstereceğini söylemişti.”</p>

  <p>Philip bir defasında günübirlik Oxford’a gitmeyi teklif ettiğini hatırladı, Mildred manzaranın ona vereceği can sıkıntısını gayet net biçimde ifade etmişti.</p>

  <p>“Üstelik iyi bir havada gitmiş olacaktınız. Şu sıralar orası çok güzel olmalı.”</p>

  <p>“Onu ikna etmek için elimden geleni yaptım.”</p>

  <p>“Neden bir kez daha denemiyorsun?”</p>

  <p>“Senin gitmemizi istediğini mi söyleyeyim?”</p>

  <p>“O kadar ileri gitmene gerek olduğunu sanmıyorum,” dedi Philip.</p>

  <p>Mildred bir iki dakika ona bakarak durdu. Philip ona dostça bir ifadeyle bakmak için kendisini zorladı. Ondan nefret ediyordu, iğreniyordu, onu tüm kalbiyle seviyordu.</p>

  <p>“Sana ne yapacağımı söyleyeyim, bunu yapıp yapamayacağını gidip soracağım. Eğer evet derse, ardından yarın gelip parayı alacağım. Ne zaman pansiyonda olursun?”</p>

  <p>“Öğle yemeğinden sonra buraya dönüp beklerim.”</p>

  <p>“Tamam.”</p>

  <p>“Şimdi sana elbise ve pansiyon için para vereceğim.”</p>

  <p>Masasına gidip olan bütün parasını çıkardı. Elbise altı gineydi; ayrıca haftalık kirası, yemek parası ve bebeğin bakım ücreti vardı. Ona sekiz sterlin on peni verdi.</p>

  <p>“Çok teşekkür ederim,” dedi Mildred.</p>

  <p>Ondan ayrıldı.</p>
</body>
</html>