<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>15</h2>

  <p>Philip’in on üç yaşındayken gittiği, Tercanbury’deki King’s School, eski oluşuyla gurur duyardı. Kökeni, bilginin esaslarının Augustinus keşişleri tarafından öğretildiği, Fetih’ten önce kurulmuş bir manastır okuluna kadar uzanıyordu ve buna benzer diğer pek çok kurumda olduğu gibi, manastırların ortadan kaldırılmasından sonra, Kral VIII. Henry’nin memurları tarafından yeniden yapılandırılmış, adını da buradan almıştı. O günden bu yana mütevazı yapısını sürdürerek, ihtiyaç duyulan yeterli eğitimin verilmesi için Kent halkının eşrafına ve meslek sahiplerine devredilmişti. Ancak Shakespeare’in daha zengin bir dehaya sahip olabileceği bir şairle başlayan ve hayata bakışı Philip’in mensubu olduğu nesli derinden etkilemiş bir nesir yazarıyla son bulan birkaç edebiyatçı, üne kavuşmak için onun kapılarından geçmişti; bir iki ünlü avukat -gerçi ünlü avukatlara sık rastlanıyordu- ve birkaç rütbeli asker de yetiştirmişti; ancak manastır yönetiminden ayrıldığı üç yüz yıldan bu yana özellikle kiliseye mensup kişilere, piskoposlara, başpapazlara, rahiplere ve hepsinden önemlisi köy vaizlerine eğitim vermişti: Okulda babaları, büyükbabaları, büyük-büyükbabaları burada okumuş çocuklar vardı, Tercanbury piskoposluk bölgesindeki bütün bölge papazları burada bulunmuştu; hepsi de bu okula papaz çıkmaya kararlı gelmişti. Buna karşın orada bile değişimlerin yaklaşmakta olduğunu gösteren işaretler vardı; çocuklardan birkaçı, evde duyduklarını tekrar ederek, Kilise’nin artık eskisi gibi olmadığını söylüyordu. Meselenin parayla pek alakası yoktu ama oraya giden kesim aynı değildi; çocuklardan iki üç kadarı babası tüccar olan papaz yardımcılarını tanıyordu; onlar, centilmen olmayan bir adamın yardımcılığını yapmaktansa Sömürgelere gitmeyi tercih ediyordu (o günlerde, İngiltere’yle hiçbir işi kalmamışlar için Sömürgeler hâlâ son umuttu). King’s School’da, Blackstable Papaz Evi’nde olduğu gibi, tüccar demek kendi arazisine sahip olma şansına erişememiş (burada, centilmen çiftçi ile toprak sahibi arasında ince bir ayrım yapılıyordu) veya bir centilmenin yapabileceği dört meslekten birine mensup olamamış herkes demekti. Sayıları yaklaşık yüz elli olan gündüzcü öğrenciler arasında, bölge eşrafının ve askeriyede görevli olanların oğullarıyla, babaları statülerindeki düşüşü hissettiren işlerle iştigal eden çocuklar vardı.</p>

  <p>Öğretmenlerin modern eğitim fikirlerine tahammülü yoktu; ara sıra <i>The Times</i> ya da <i>The Guardian</i> okurlar, King’s School’un kadim geleneklerine bağlı kalmasını yürekten umut ederlerdi. Eski diller öyle bir tamlıkta öğretilirdi ki bir eski toprak, sonraki yaşamında Homeros’u ya da Vergilius’u karamsar bir sıkıntı duymadan nadiren aklına getirirdi; akşam yemeğinin yendiği ortak salonda bir iki cesur yürek matematiğin öneminin gittikçe arttığını telaffuz etse de genel kanı, bunların klasikler kadar soylu çalışmalar olmadığı yönündeydi. Ne Almanca ne de kimya öğretilirdi, Fransızcayı ise sadece sınıf öğretmenleri verirdi; onlar düzeni bir yabancıdan daha iyi sağlardı ve grameri bir Fransız kadar iyi bildiklerinden, hiçbirinin Boulogne’da bir restoranda bir fincan kahve içmemiş olmasının, garson azıcık İngilizce bilmediği sürece bir önemi yok gibiydi. Coğrafya çoğu zaman çocuklara harita çizdirilerek öğretilirdi, bu da çok sevilen bir meşgaleydi, özellikle de söz konusu ülke dağlıksa: And ya da Apennin dağlarını çizerek uzun zaman öldürmek mümkündü. Oxford veya Cambridge mezunu öğretmenler papaz unvanı taşıyordu ve evlenmemişti; kazara evlenmeyi diledilerse de bunu ancak Papazlar Meclisi’nin tasarrufundaki daha küçük maaşlardan birini kabul ederek yapabilmişlerdi; uzun seneler boyunca hiçbiri, süvari karargâhı sayesinde dini olduğu kadar askeri bir ruh da taşıyan Tercanbury’nin seçkin ortamını taşradaki bir papaz konutunun tekdüze yaşamı için bırakma zahmetine girmemişti; ve artık hepsi orta yaşta adamlar olmuştu.</p>

  <p>Öte yandan müdürün evli olma zorunluluğu vardı ve okulu, yaşı ona kendini hissettirmeye başlayana dek yönetti. Emekli olduğunda, herhangi bir alt seviye öğretmenin hayal edebileceğinden çok daha iyi bir maaşla ve Onursal Papazlık’la ödüllendirildi.</p>

  <p>Ama Philip okula başlamadan bir yıl önce, büyük bir değişim yaşanmaya başlamıştı. Çeyrek yüzyıldır müdürlük yapan Dr. Fleming’in, görevini Tanrı’nın büyük şanına uygun biçimde sürdüremeyecek kadar sağır olduğu aşikârdı; şehrin dış mahallelerinde yılda altı yüzlük bir maaş getiren bir görev boşalınca Papazlar Meclisi, emekli olması için en uygun zamanın geldiğini ima ederek bu görevi ona teklif etti. Böyle bir gelirle rahatsızlıklarının gerektirdiği bakımı rahatça sağlayabilirdi. Tayin bekleyen iki üç papaz yardımcısı karılarına, genç, güçlü ve enerji dolu bir adama ihtiyaç duyulan bir yere bölge kilisesi işlerinden hiç anlamayan, küpünü çoktan doldurmuş yaşlı birinin atanmasının skandal olduğunu anlattı; ama papazlık makamına yükselmemiş rahiplerin homurdanmaları Papazlar Meclisi’ne ulaşamazdı. Kilise cemaatine gelince, bu konuda söyleyecek hiçbir şeyleri yoktu ve dolayısıyla kimse onlara fikirlerini sormadı. Hem Metodistlerin hem de Vaftizcilerin köyde şapelleri vardı.</p>

  <p>Böylece Dr. Fleming’den boşalan yere bir halef bulmak şart oldu. Daha alt seviyedeki öğretmenlerden birinin seçilmesi, okulun geleneklerine tersti. Öğretmenler odasında, hazırlık okulunun müdürü Bay Watson’ın seçilmesi yönünde fikir birliği vardı; zaten King’s School’un bir öğretmeni olarak pek görülmüyordu, hepsi de onu yirmi yıldır tanıyordu ve baş belası olması gibi bir tehlike yoktu. Ama Papazlar Meclisi onlara sürpriz yaptı. Perkins adında bir adamı seçti. Başta Perkins’in kim olduğunu bilen yoktu ve bu isim kimseyi öyle özellikle etkilemedi; ama bunun şoku geçtikten sonra onun, manifaturacı Perkins’in oğlu olduğu anlaşıldı. Dr. Fleming, akşam yemeğinden hemen önce öğretmenleri bilgilendirdi; halinden tavrından çok şaşırmış olduğu görülüyordu. Bunu duyduktan sonra yemeklerini neredeyse tam bir sessizlik içinde yediler ve hizmetkârlar salondan çıkana dek bu konudan hiç bahsedilmedi. Daha sonra tartışmaya başladılar. Bu olayda isimleri geçenler önemli değildi, ama nesillerdir <i>Sighs, Tar, Winks, Squirts</i> ve <i>Pat</i><a class="dipnot2" href="../Text/dipnotlar.xhtml#a15" id="k15"><sup>[15]</sup></a>&nbsp;diye bilinen çocuklardı.</p>

  <p>Tom Perkins’i hepsi tanıyordu. Onunla ilgili konuşulan ilk şey, bir centilmen olmadığıydı. Onu gayet iyi hatırlıyorlardı. Karman çorman siyah saçları ve iri gözleri olan, ufak tefek, esmer bir oğlandı. Çingeneye benziyordu. Okula, en iyi burs bağışını alarak gündüzcü olarak başlamış, böylece eğitimi ona bedavaya gelmişti. Elbette zekiydi. Her diploma töreninde bir sürü ödül alırdı. Perkins onların göstermelik öğrencisiydi; daha büyük özel okulların birinden bir tür burs almaya çalışıp ellerinden kaçmasından korktuklarını şimdi acıyla hatırlıyorlardı. Dr. Fleming onun manifaturacı babasına gitmiş -St. Catherine Caddesi’ndeki Perkins ile Cooper’ın dükkânını hepsi hatırlıyordu- ve Tom’un Oxford’a gidene dek onlarla kalmasını umut ettiğini söylemişti. Okul, Perkins ile Cooper dükkânının en iyi müşterisiydi ve Bay Perkins bu konuda gereken garantiyi vermekten fazlasıyla memnun olmuştu. Tom Perkins zaferlerini sürdürdü, Dr. Fleming’in hatırladığı en parlak burslu klasik öğrencisiydi ve okuldan ayrılırken, teklif edebilecekleri en değerli bursu yanında götürmüştü. Magdalen’de bir burs daha aldı ve üniversitede parlak bir kariyer yapmaya koyuldu. Okul dergisi yıldan yıla kaydettiği başarılarını listelemişti ve burslarını çiftleyince, Dr. Fleming ön sayfa için birkaç kelimelik methiye yazan ilk kişi oldu. Perkins ile Cooper’ın dar günleri başladığından, bu başarısı büyük bir memnuniyetle karşılandı: Cooper sünger gibi içiyordu ve Tom Perkins diplomasını almadan kısa bir süre önce, manifatura dükkânı iflas talebinde bulunmuştu.</p>

  <p>Tom Perkins vakti gelince papazlık merasimine katıldı ve takdire şayan biçimde uygun olduğu bu mesleğe adımını atmış oldu. Wellington’da ve ardından Rugby’de yardımcı öğretmenlik yaptı.</p>

  <p>Ancak başka okullardaki başarılarını takdir etmek ile onun liderliği altında çalışmak arasında büyük bir fark vardı. Tar onu sık sık kandırmış, Squirts ise tokat atmıştı. Papazlar Meclisi’nin nasıl böyle bir hata yaptığını anlayamadılar. Onun iflas etmiş bir manifaturacının oğlu olduğunu kimsenin unutması beklenemezdi ve anlaşıldığı kadarıyla Cooper’ın alkolizmi rezalet noktasına varmıştı. Başpapazın adayını hararetle desteklediği belli oluyordu, bu yüzden Başpapaz onu muhtemelen akşam yemeğine davet edecekti; ama Tom Perkins masaya oturunca, buradaki keyifli küçük akşam yemekleri aynı kalacak mıydı? Peki ya karargâh? Subayların ve centilmenlerin onu kendilerinden biri olarak kabul etmesini gerçekten bekleyemezdi. Okula çok büyük zarar verecekti. Bu durum ebeveynlerin hoşuna gitmeyecekti, toplu kayıt sildirmeler söz konusu olursa buna kimse şaşırmazdı. Peki ya onu Bay Perkins diye çağırma rezaletine ne demeli! Öğretmenler hep birlikte istifalarını vererek durumu protesto etmeyi düşündüler, ama bu hamlelerinin soğukkanlılıkla kabul edilme ihtimalinden duydukları korku, harekete geçmelerini engelledi.</p>

  <p>Eşi benzeri olmayan bir beceriksizlikle yirmi beş yıldır beşinci sınıfları okutan Sighs, “Yapabileceğimiz tek şey kendimizi değişimlere hazırlamak,” dedi.</p>

  <p>Onu gördüklerinde de kaygıları geçmedi. Dr. Fleming, onunla tanışmaları için öğretmenleri öğle yemeğine davet etti. Artık otuz iki yaşında, uzun boylu, zayıf bir adamdı ama onu bir oğlan çocuğu olduğu zamanlardan hatırladıkları gibi, yabani ve paçoz bir görünümü vardı. Saçı hep olduğu gibi siyah ve uzundu, doğru dürüst taramayı hiç öğrenememişti; her hareketinde alnına düşüyor, elinin hızlı bir hareketiyle onu gözünün önünden itiyordu. Bıyığı ve neredeyse elmacıkkemiklerine kadar çıkan sakalı da siyahtı. Öğretmenlerle, onlarla daha bir iki hafta önce görüşmüş gibi rahatça konuşuyordu; belli ki onları gördüğüne memnun olmuştu. Bu görevin tuhaflığının farkında değil de Bay Perkins diye hitap edilmesinde hiçbir tuhaflık sezmiyor gibiydi.</p>

  <p>Onlara hoşça kalın dediğinde, öğretmenlerden biri laf olsun diye, trenine yetişmek için bol bol zamanı olduğunu söyledi.</p>

  <p>“Biraz dolaşıp dükkâna bakmak istiyorum,” diye cevapladı neşeyle.</p>

  <p>Bunun üstüne bariz bir şaşkınlık hissedildi. Bu kadar patavatsız olup olamayacağını merak ettiler; daha da kötüsü Dr. Fleming onun ne söylediğini duymamıştı. Karısı kulağına yüksek sesle tekrarladı.</p>

  <p>“Biraz dolaşıp babasının eski dükkânına bakmak istiyormuş.”</p>

  <p>Oradaki tüm insanların hissettiği bu aşağılamanın farkında olmayan tek kişi Tom Perkins’ti. Bayan Fleming’e döndü.</p>

  <p>“Şimdi dükkânın sahibi kim, biliyor musunuz?”</p>

  <p>Kadın bu soruyu güçlükle cevapladı. Çok sinirlenmişti.</p>

  <p>“Hiâlâ manifaturacı,” dedi sertçe. “Adı Grove. Orasıyla işimiz kalmadı artık.”</p>

  <p>“Bana evi gezdirir mi acaba?”</p>

  <p>“Kim olduğunuzu anlatırsanız gezdirir sanıyorum.”</p>

  <p>Akşam yemeğinin sonuna dek ortak salondaki kimse, hepsinin kafasındaki konuda bir yorumda bulunmadı. Daha sonra Sighs şunu sordu:</p>

  <p>“Pekâlâ, yeni müdürümüzü nasıl buldunuz?”</p>

  <p>Öğle yemeğindeki sohbeti düşündüler. Buna pek sohbet denemezdi gerçi; monologdu sadece. Perkins biteviye konuşmuştu. Basit kelimelerle, derinden gelen yankılı bir sesle hızlı hızlı konuşup durmuştu. Beyaz dişlerini açığa çıkaran kısa, tuhaf bir kahkahası vardı. Onu güçlükle takip edebilmişlerdi, çünkü zihni her zaman yakalayamadıkları bir bağlantıyla konudan konuya atlamıştı. Pedagojiden söz etmişti ki bu da gayet normaldi; ama onların hiç duymadığı Almanya’daki modern teoriler hakkında çok şey anlatmış ve bunlar şüpheyle karşılanmıştı. Klasiklerden konuşmuştu, bununla birlikte Yunanistan’da da bulunduğundan, arkeolojiden uzun uzun söz etmişti; bir kış mevsimini kazıda geçirmişti; çocukların sınavları geçmesini sağlayacak bilgileri öğretecek birine bunun ne faydası olduğunu anlayamamışlardı. Lord Beaconsfield ile Alcibiades’i karşılaştırmasını dinlemek onlara tuhaf geldi. Bay Gladstone’dan ve Özerk Yönetim’den söz etmişti. Onun Liberal olduğunu fark ettiler. Çok üzüldüler. Alman felsefesinden ve Fransız romanından konuşmuştu. Böylesi çok çeşitli ilgi alanlarına sahip birinin derinlikli olabileceğine inanmıyorlardı.</p>

  <p>Genel kanıyı özetleyip bunu hepsinin kesinlikle tahrip edici olduğuna inandığı bir biçime sokan Winks oldu. Winks üçüncü sınıfın öğretmeniydi, düşük gözkapaklı, zayıf karakterli bir adamdı. Zayıflığına karşılık fazla uzun boyluydu ve hareketleri yavaş, tembelceydi. Sürekli dermansız bir izlenim uyandırıyordu, takma adı tam ona göreydi.</p>

  <p>“Fazla hevesli,” dedi Winks.</p>

  <p>Heves, görgüsüzlüktü. Heves, bir centilmene göre değildi. Anıran borazanları ve davullarıyla Kurtuluş Ordusu’nu düşündüler. Heves, değişim demekti. Eli kulağında tehlikeye maruz kalacak tüm o eski, güzel alışkanları düşününce tüyleri diken diken oldu. Geleceği heves ve sabırsızlıkla beklemeye neredeyse hiç cesaret edemiyorlardı.</p>

  <p>“Her zamankinden daha fazla Çingeneye benziyor,” dedi biri, biraz duraksadıktan sonra.</p>

  <p>“Seçimlerini yaptıklarında, Başpapazla Papazlar Meclisi’nin onun bir Radikal olduğunu bilip bilmediğini merak ediyorum,” dedi diğeri acı acı.</p>

  <p>Ama sohbet orada kesildi. Konuşamayacak kadar rahatsız olmuşlardı.</p>

  <p>Bir hafta sonraki tören günü, Tar’la Sighs Papazlar Evi’ne doğru birlikte yürürken, sivri dilli Tar meslektaşına şöyle dedi:</p>

  <p>“Eh, burada pek çok güzel konuşma günü gördük, değil mi? Bir tane daha görür müyüz bilmem.”</p>

  <p>Sighs her zamankinden bile daha melankolikti o gün.</p>

  <p>“Geçimimi sağlayacak kadar bir şeylerin elime geçeceğini bilsem, emekli olmayı umursamazdım.”</p>
</body>
</html>