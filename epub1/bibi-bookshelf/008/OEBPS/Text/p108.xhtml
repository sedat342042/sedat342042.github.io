<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>108</h2>

  <p>Kış geçti. Philip ara sıra geç saatte, tanıdığı kimseyle karşılaşma ihtimalinin az olduğu zamanlarda hastaneye görünmeden girip kendisine mektup olup olmadığına bakıyordu. Paskalya’da amcasından bir mektup geldi. Ondan haber aldığına şaşırdı, çünkü Blackstable Papazı bütün hayatı boyunca ona yarım düzineden fazla mektup yazmamıştı ve bunlar da işle ilgili meseleler üzerineydi.</p>

  <div class="m1"></div>

  <p><i>Sevgili Philip,</i></p>

  <p><i>Eğer yakın zamanda tatile çıkmayı düşünüyorsan ve buraya gelmek istersen seni görmekten çok memnun olacağım. Kışın bronşitimin kötüleşmesiyle çok hasta oldum, Doktor Wigram iyileşebileceğimden ümidi kesmişti. Harika bir bünyem var, Tanrı’ya şükürler olsun, harikulade biçimde iyileşmeyi başardım.</i></p>

  <p class="sag"><i>Sevgilerimle,<br/>
  William Carey.</i></p>

  <div class="m1"></div>

  <p>Bu mektup Philip’i sinirlendirdi. Amcası onun nasıl yaşadığını sanıyordu acaba? Araştırma zahmetine bile girmemişti. Açlıktan ölmüş olsa ihtiyarın umurunda değildi. Ama eve doğru yürürken kafasına bir şey takıldı; bir sokak lambasının altında durup mektubu tekrar okudu; el yazısı nevi şahsına münhasır o resmi katılığa sahip değildi artık; daha büyük ve titrekti: Belki de bu hastalık onu itiraf etmek istemeyeceği kadar fazla sarsmış ve dünyadaki tek akrabasını görme hasretini ifade etmek için bu resmi notu yazma yoluna gitmişti. Philip, bir cevap yazıp temmuzda iki haftalığına Blackstable’a gelebileceğini bildirdi. Bu davet iyi gelmişti, çünkü Philip kısa tatiliyle ne yapacağını bilmiyordu. Athelny’ler eylülde şerbetçiotu yetiştirmeye gitmişlerdi, ama o zaman onlara katılamamıştı çünkü o ay sonbahar modellerinin hazırlanması gerekmişti. Herkesin istese de istemese de iki hafta tatile çıkması Lynn’s’in bir kuralıydı; bu zaman zarfında eğer kişinin gidecek bir yeri yoksa odasında kalmaya devam edebilirdi, ama yiyecek imkânından faydalanamazdı. Pek çok insanın Londra’dan makul mesafede bir arkadaşı yoktu ve küçücük maaşlarından yiyecek masrafını da çıkarmaları gerektiği ve tüm gün kendilerine aitken harcayacak hiçbir şeyleri olmadığı için tatil bu kişiler için tuhaf bir boşluk oluşturuyordu. Philip, Mildred’la Brighton’a gittiğinden beri Londra dışına hiç çıkmamıştı, şimdiyse iki yıl sonra temiz havanın ve denizin sükûnetinin özlemini çekiyordu. Bunu öyle tutkulu bir arzuyla düşündü ki mayıs ve haziran ayları boyunca, nihayet gitme zamanı geldiğinde, yorgun düşmüştü.</p>

  <p>Son akşamında birkaç işini devretmek için satın almacıyla konuşurken, Bay Sampson birdenbire ona şöyle sordu:</p>

  <p>“Maaşın ne kadar?”</p>

  <p>“Altı şilin.”</p>

  <p>“Bence bu yeterli değil. Döndüğünde bunu on iki yaptıracağım.”</p>

  <p>“Çok teşekkür ederim,” diyerek gülümsedi Philip. “Fena halde yeni giysiye ihtiyaç duymaya başlamıştım.”</p>

  <p>“Eğer işine bağlı kalırsan ve bazılarının yaptığı gibi kızlarla takılıp durmazsan, ben de seni kollarım Bay Carey. Unutma, öğrenmen gereken çok şey var, ama yeteneklisin, bunu söyleyebilirim, gelecek vaat ediyorsun ve sen bunu hak eder etmez haftada bir sterlin kazanmanı sağlayacağım.”</p>

  <p>Philip bunun için ne kadar beklemesi gerektiğini merak etti. İki yıl mı?</p>

  <p>Amcasındaki değişim onu çok şaşırttı. Onu son gördüğünde, dimdik duran sapasağlam, sinekkaydı tıraşlı, yuvarlak bencil suratlı bir adamdı; ama tuhaf bir şekilde düşmüş görünüyordu, cildi sarıydı; gözaltlarında kocaman torbalar vardı, iki büklüm olmuş ve yaşlanmıştı. Son hastalığında sakal bırakmıştı ve çok yavaş yürüyordu.</p>

  <p>“Çok iyi bir günümde değilim bugün,” dedi, Philip daha yeni gelmiş de yemek odasında otururlarken. “Sıcak hava yoruyor beni.”</p>

  <p>Philip, cemaat havadislerini sorup ne kadar vakti kaldığını merak ederek ona baktı. Sıcak bir yaz işini bitirirdi; Philip ellerinin ne kadar zayıf olduğunu fark etti; titriyorlardı. Bunun Philip için anlamı büyüktü. O yaz ölecek olursa, kış döneminin başında hastaneye dönebilirdi; artık Lynn’s’e gitmeme düşüncesiyle kalbi küt küt etti. Öğle yemeğinde Papaz kambur halde sandalyesinde oturdu ve karısı öldüğünden beri onunla birlikte olan kâhya şöyle dedi:</p>

  <p>“Eti Bay Philip kessin mi, efendim?”</p>

  <p>Zayıflığını açık etme çekincesiyle bu işi yapmak üzere olan yaşlı adam, girişiminden vazgeçmesini sağlayan bu ilk öneri karşısında memnun göründü.</p>

  <p>“İştahın gayet yerinde,” dedi Philip.</p>

  <p>“Ah evet, hep iyi yerim. Ama buraya son gelişinden daha zayıfım. Daha zayıf olmaktan memnunum da, fazla şişman olmak hoşuma gitmiyordu. Dr. Wigram, eskisinden daha zayıf olmamın çok daha iyi olduğunu düşünüyor.”</p>

  <p>Yemek bitince, kâhya ona bazı ilaçlar getirdi.</p>

  <p>“Reçeteyi Bay Philip’e göster” dedi. “O da doktor. İlaçların iyi olup olmadığına bakmasını istiyorum. Dr. Wigram’a, artık doktor olmak için eğitim aldığından vizitesinde indirim yapması gerektiğini söyledim. Ödemem gereken faturalar korkunç. İki ay boyunca her gün geldi ve her vizitesi de beş şilin. Bu çok para, öyle değil mi? Hâlâ haftada iki kez geliyor. Ona artık gelmesine gerek kalmadığını söyleyeceğim. Onu istersem çağırtırım.”</p>

  <p>Philip reçeteleri okurken, ona memnuniyetle baktı. Bunlar uyuşturucu ilaçlardı. İki ilaç vardı ve Papaz bunlardan birini, nevriti şayet katlanılamaz hale gelirse alması gerektiğini açıkladı.</p>

  <p>“Çok dikkat ediyorum,” dedi. “Afyon alışkanlığım olsun istemiyorum.”</p>

  <p>Yeğeninin neler yapıp ettiğini sormadı. Philip bunun, para isterse diye alınmış bir tür önlem olduğunu düşündü, çünkü amcası üstündeki mali yükü uzun uzun anlatıp durmuştu. Doktora çok para harcamış, eczacıya bundan da fazlasını ödemişti; hastalığı sırasında her gün yatak odasında ateşin yanması gerekmişti ve artık pazar günleri hem sabah hem akşam kiliseye gidebilmek için araba tutması gerekiyordu. Philip’in içinden öfkeyle korkmasına gerek olmadığını söylemek geçti, ondan borç almayacaktı, ama dilini tuttu. Yaşlı adamı iki şey haricinde her şey terk etmiş gibi geldi ona: Yemeğinden aldığı zevk ve paraya duyduğu açgözlü arzu. Çirkin bir yaşlılıktı bu.</p>

  <p>Öğleden sonra Dr. Wigram geldi, ziyaretinden sonra Philip onunla bahçe kapısına yürüdü.</p>

  <p>“Sizce nasıl?” diye sordu Philip.</p>

  <p>Dr. Wigram doğru bir şey yapmaktansa yanlış bir şey yapmamak konusunda daha vesveseliydi ve elden geldikçe kesin bir fikir belirtme riskine asla girmezdi. Otuz beş yıldır Blackstable’da doktorluk yapıyordu. Emniyetli olmakla nam salmıştı ve hastalarının pek çoğu, bir doktorun zeki olmaktan ziyade emin olmasının çok daha iyi olduğunu düşünüyordu. Blackstable’da yeni bir adam vardı -oraya yerleşeli on yıl olmuştu ama ona hâlâ mütecaviz gözüyle bakıyorlardı- ve çok akıllı olduğu söyleniyordu; ama daha iyi insanlar arasında işini yapma fırsatını pek bulamıyordu, çünkü kimse hakkında gerçekten pek bir şey bilmiyordu.</p>

  <p>Philip’in sorusuna Dr. Wigram, “Ah, böyle bir durumda olabildiğince iyi,” dedi.</p>

  <p>“Çok ciddi bir durumu var mı?”</p>

  <p>“Eh, Philip, amcan artık genç bir adam değil,” dedi doktor ihtiyatlı, küçük bir gülümsemeyle; ifadesi, Blackstable Papazı’nın nihayetinde artık yaşlı bir adam da olmadığını ima ediyordu.</p>

  <p>“Kalbinin çok kötü durumda olduğunu düşünüyor sanki.”</p>

  <p>“Kalbinden memnun değilim,” demeye cüret etti doktor, “bence çok ama çok dikkat etmesi gerek.”</p>

  <p>Şu soru Philip’in dilinin uçundaydı: Daha ne kadar yaşar? Bunun şok etkisi yaratmasından korkuyordu. Edep icabı, bu tip konularda dolambaçlı konuşulması beklenirdi, ama bunun yerine başka bir soru sorarken, aklına birdenbire doktorun hasta bir insanın akrabalarının sabırsızlığına alışkın olması gerektiği geldi. Hallerini anlayıp onlara destek çıkıyor olmalıydı. Kendi ikiyüzlülüğüne hafifçe gülümseyerek, Philip bakışlarını yere indirdi.</p>

  <p>“Öyle çok tehlikeli bir durumu yok herhalde?”</p>

  <p>Bu doktorun nefret ettiği türden bir soruydu. Hastanın bir ay daha yaşayamayacağını söylerseniz, aile kendini yasa hazırlardı, ama sonra hasta yaşayacak olursa gereğinden önce kendilerine böyle bir işkence yaşattığı için hekimi ziyaretlerinde gücenikliklerini hissettirirlerdi. Öte yandan, hastanın bir yıl daha yaşayabileceğini söylerseniz ve bir hafta içinde ölürse, aile sizin işinizi bilmediğinizi söylerdi. Sonun bu kadar yakın olduğunu bilseler, tüm sevgilerini merhuma boca edeceklerini sanırlardı. Dr. Wigram ellerini yıkıyormuş gibi ovuşturdu.</p>

  <p>“O böyle -şimdi olduğu gibi- kalırsa herhangi bir ciddi tehlike olduğunu sanmıyorum,” deme cesaretini gösterdi nihayet. “Ama öte yandan onun artık genç bir adam olmadığını unutmamalıyız ve - eh, makine yıpranıyor tabii. Şu sıcak havayı atlatırsa kışa kadar rahat rahat yaşamaması için hiçbir neden göremiyorum, hem sonra kış onu öyle çok fazla rahatsız etmiyor, işte, herhangi bir şeyin olması için bir neden göremiyorum.”</p>

  <p>Philip, amcasının oturduğu yemek odasına döndü. Takkesi ve omuzlarının üstündeki tığ işi şalla acayip görünüyordu. Bakışları kapıya kilitlenmişti ve Philip içeri girerken onun yüzüne takıldı. Philip amcasının endişeyle onun dönüşünü beklediğini gördü.</p>

  <p>“Eee, benimle ilgili ne dedi?”</p>

  <p>Philip aniden yaşlı adamın ölmekten korktuğunu anladı. Bu Philip’i biraz utandırdı, bu nedenle gayriihtiyari bakışlarını kaçırdı. İnsan doğasının zayıflığından hep utanç duymuştu.</p>

  <p>“Seni çok daha iyi gördüğünü söyledi,” dedi Philip.</p>

  <p>Amcasının gözlerine bir memnuniyet parıltısı yerleşti.</p>

  <p>“Harika bir bünyem var,” dedi. “Başka ne dedi?” diye ekledi şüpheyle.</p>

  <p>Philip gülümsedi.</p>

  <p>“Kendine dikkat edersen yüz yaşına dek yaşamaman için hiçbir neden olmadığını söyledi.”</p>

  <p>“Bunu ümit edebilir miyim bilmem, ama neden sekseni görmeyeyim ki? Annem seksen dördüne dek yaşadı.”</p>

  <p>Bay Carey’nin koltuğunun yanında küçük bir sehpa vardı ve üstünde bir Kutsal Kitap’la uzun yıllardır ev ahalisine okumaya alışkın olduğu, Toplu Dua Kitabı’nın kalın cildi duruyordu. O sırada titreyen elini uzatıp Kutsal Kitap’ı aldı.</p>

  <p>“Atalarımız çok güzel, keyifli eski zamanlarda yaşadılar, ne dersin?” dedi tuhaf, hafif kahkaha atarak; Philip bunda bir tür ürkek mahcubiyet hissetti.</p>

  <p>Yaşlı adam hayata yapışmıştı. Yine de dininin ona öğrettiği her şeye tamamıyla inanıyordu. Ruhun ölümsüzlüğünden hiçbir şüphesi yoktu ve kabiliyeti dahilinde, cennete gitmesini büyük ölçüde mümkün kılacak kadar iyi bir hayat sürdüğünü düşünüyordu. Uzun iş yaşamı boyunca ölmekte olan kaç kişiye dinin tesellisini sunmuştu! Belki de kendi reçetesinden deva bulamayan doktor gibiydi. Dünyaya böyle hevesle bağlı oluş karşısında Philip’in kafası karıştı ve hayrete düştü. İhtiyarın aklının bir köşesinde hangi meçhul korkunun bulunduğunu merak etti. Varlığından şüphelendiği, bilinmeyenin korkunç dehşetini çırılçıplak görebilmek için onun ruhunun derinliklerine inebilmek isterdi.</p>

  <p>İki hafta çabucak geçti ve Philip Londra’ya döndü. Kostüm departmanındaki paravanının arkasında, üstünde gömleğiyle çizim yaparak aşırı sıcak bir ağustos geçirdi. Tezgâhtarlar sırasıyla tatillerine çıktılar. Philip akşamları genellikle Hyde Park’a gidip müzik grubunu dinliyordu. İşine alıştıkça daha az yorulmaya ve cansızlıktan sıyrılmaya başlayan zihni de yeni aktiviteler aramaya başladı. Artık tüm arzusu, amcasının ölümüydü. Aynı rüyayı görüp duruyordu: Bir sabah erken vakitte, Papaz’ın ani vefatını bildiren bir telgraf alıyordu ve böylece özgürlük avucunun içine düşüyordu. Uyanıp da bunun rüyadan başka bir şey olmadığını anlayınca, içini karamsar bir öfke dolduruyordu. Bu olay artık her an gerçekleşebilir göründüğünden, geleceğe dair detaylı planlar yaparak kendini oyalıyordu. Bunlarda, diplomasını alabilmesi için gereken bir yılı hemencecik geçiyor ve gönül verdiği İspanya seyahatini uzun uzun düşünüyordu. Bu ülke hakkında, halk kütüphanesinden ödünç aldığı kitapları okudu ve fotoğraflardan her bir şehrin tam olarak nasıl göründüğünü öğrendi. Kendisini Córdoba’da, Guadalquivir Nehri’nin üstünden geçen köprüyü ağır ağır geçerken gördü; Toledo’nun dolambaçlı sokaklarında yürüyüp El Greco’dan, bu gizemli ressamın kendisi için sakladığı sırrı koparmak için kiliselerde oturuyordu. Onun bu oyalanmasına Athelny de katıldı ve pazar öğleden sonraları, Philip’in önemli hiçbir şeyi kaçırmaması için detaylı bir seyahat planı çıkardılar. Sabırsızlığını bastırsın diye Philip kendi kendine İspanyolca öğrenmeye başladı ve Harrington Caddesi’ndeki boş oturma odasında her akşam İspanyolca alıştırmalar yaparak ve <i>Don Quijote</i>’nin muhteşem cümlelerinin yanındaki bir İngilizce çevirisi karşısında kafası karışarak bir saat geçiriyordu. Athelny haftada bir kez ona ders verdi ve Philip de seyahatinde ona faydası olacak birkaç cümle öğrendi. Bayan Athelny onlara gülüyordu.</p>

  <p>“Siz ikiniz ve İspanyolcanız!” diyordu. “Neden daha faydalı bir iş yapmıyorsunuz?”</p>

  <p>Ama büyümekte olan ve Noel’de saçlarını toplaması gereken Sally, babasıyla Philip anlamadığı bir dilde karşılıklı cümleler söylerken bazen yanlarında durup ciddi ifadesiyle onları dinliyordu. Babasının gelmiş geçmiş en muhteşem adam olduğunu düşünüyordu ve Philip’e dair fikrini ancak babasının övgüleriyle ifade ediyordu.</p>

  <p>“Babam Philip Amcanızı pek seviyor,” diyordu kardeşlerine.</p>

  <p>En büyük oğlan Thorpe, <i>Arethusa</i>’ya gidecek kadar büyüktü ve Athelny, çocuğun tatil için üniformasıyla eve döndüğünde nasıl görüneceğine dair büyüleyici tarifler yaparak ailesini eğlendiriyordu. Sally on yedisine girer girmez, bir terzinin yanında çıraklığa başlayacaktı. Athelny kendine has retorikle, uçabilecek gücü bulup da ana babasının yuvasından ayrılan kuşlardan bahsetti ve gözlerinde yaşlarla, ne zaman dönmek isterlerse o yuvanın hep burada olduğunu söyledi onlara. Burada onlar için her zaman yatak ve yemek vardı; babalarının kalbi de çocuklarının sıkıntılarına asla kapalı olmayacaktı.</p>

  <p>“Çok konuşuyorsun Athelny,” dedi karısı. “Düzenlerini oturttuktan sonra ne sıkıntıları olacak bilmem. Dürüst olduğun ve çalışmaktan yüksünmediğin sürece işsiz kalmazsın, ben böyle düşünüyorum, hem sonuncusunun da hayatını kazandığını gördüğümde hiç üzülmeyeceğimi söyleyeyim.”</p>

  <p>Çocuk doğurmak, çok çalışmak ve sürekli endişe, Bayan Athelny’de kendini göstermeye başlamıştı; bazen akşamları sırtı ağrıdığından oturup dinlenmesi gerekiyordu. Onun mutluluk ideali, ağır işleri yapacak bir kıza sahip olmaktı; böylece kendisinin saat yediden önce kalkması gerekmeyecekti. Athelny güzel, beyaz elini salladı.</p>

  <p>“Ah, Betty’ciğim, bundan çok daha iyisine layığız, sen ve ben. Dokuz sağlıklı çocuk yetiştirdik ve oğlanlar krallarına hizmet edecek; kızlar yemek yapıp, dikiş dikecek ve sıraları gelince sağlıklı çocuklar doğuracaklar.” Sally’ye döndü ve bu farklılık hayal kırıklığı yaratmasın diye içini rahatlatarak, gösterişli biçimde ekledi: “Ayrıca durup bekleyenlere de hizmet ederler.”</p>

  <p>Athelny, hararetle inandığı diğer tartışmalı teorilere son zamanlarda sosyalizmi de ekler olmuştu ve şimdi şöyle konuşmaya başlamıştı:</p>

  <p>“Sosyalist bir devlette adamakıllı bir emekli maaşı alırdık, sen ve ben Betty.”</p>

  <p>“Ah, bana sosyalistlerinden bahsetme, onlara hiç sabrım yok,” diye bağırırdı kadın. “İşçi sınıfından istifade eden başka bir tembel serseri grubu sadece. Benim düsturum, beni rahat bırakın; kimsenin işime burnunu sokmasını istemiyorum; kötü bir işi elimden geldiğince iyi yapıyorum ve her koyun da kendi bacağından asılır.”</p>

  <p>“Sen hayata kötü bir iş mi diyorsun?” dedi Athelny. “Asla! İniş çıkışlarımız oldu, mücadelelerimiz oldu, hep fakirdik ama buna değer, evet, çocuklarıma bakınca bunun yüz defa değer olduğunu söylerim.”</p>

  <p>“Çok konuşuyorsun Athelny,” dedi kadın, ona kızgınlıkla değil, ama alaycı bir sükûnetle bakıyordu. “Sen çocukların keyfini sürüyorsun, onları doğuran benim, kahırlarını çeken de benim. Onları sevmediğimi söylemiyorum, artık buradalar, ama bir daha geçmişe dönecek olsam bekâr kalırdım. Neden, çünkü bekâr kalsaydım şimdiye dek küçük bir dükkânım, bankada dört beş yüz sterlinim ve ağır işleri yapacak bir yardımcım olabilirdi. Ah, hayatımı yeni baştan yaşayamayacağım, böyle bir şey olmayacak.”</p>

  <p>Philip, hayatı hiç bitmeyen çalışmadan ibaret, ne güzeli ne çirkini bilen, sadece değişimleri mevsimlerin değişmesi gibi kabul eden sayısız milyonları düşündü. Öfke onu ele geçirdi çünkü tüm bunlar beyhude görünüyordu. Hayatın hiçbir anlamı olmadığı inancıyla uzlaşamıyordu bir türlü; yine de gördüğü her şey, bütün düşünceleri bu inancının gücünü artırıyordu. Her ne kadar öfke onu ele geçirse de, bu keyifli bir öfkeydi. Hayat anlamsızsa o kadar da korkunç değildi ve o bununla, tuhaf bir mukavemetle yüzleşiyordu.</p>
</body>
</html>