<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>49</h2>

  <p>Philip’in oradan buradan duyduğu hikâye korkunçtu. Kadın öğrencilerin üzüldüğü şeylerden biri, Fanny Price’ın onlarla restoranlardaki eğlenceli yemeklerine hiç katılmamış olmasıydı ve bunun nedeni de açıktı: Vahim bir yoksulluğun altında eziliyordu. Philip Paris’e ilk geldiği zamanlarda, birlikte yedikleri öğle yemeğini ve midesini bulandıran o korkunç iştahı hatırladı: Açlıktan gözü döndüğü için o şekilde yediğini anlayabiliyordu artık. <i>Conderge</i> ona Fanny Price’ın yemeğinin nelerden oluştuğunu anlattı. Her gün ona bir şişe süt bırakılıyor, kendisi de bir somun ekmek getiriyordu; gün ortasında okuldan geldiğinde somunun yarısını yiyip sütün yarısını içiyor, kalanı da akşamleyin tüketiyordu. Her gün birbirinin aynıydı. Philip onun neler çekmiş olabileceğini ıstırapla düşündü. Hiç kimseye, kendisinin diğerlerinden daha fakir olduğunu anlama fırsatı vermemişti, ama belli ki parası bitiyordu ve en sonunda atölyeye gelmeye gücü yetmemişti. Küçük odada neredeyse hiç eşya yoktu ve hep giydiği o eski püskü kahverengi elbiseden başka giysi de görünmüyordu. Philip, bağlantı kurabileceği bir arkadaşının falan adresini bulabilmek için onun eşyalarını karıştırdı. Defalarca kendi isminin yazıldığı bir kâğıt parçası buldu. Bunu görünce büyük şok yaşadı. Kadının kendisine gerçekten âşık olduğunu sanıyordu; tavandaki çiviye asılı, kahverengi elbise içindeki bir deri bir kemik bedeni düşündü; ürperdi. Ama Philip onun için önemliyse neden yardım etmesine izin vermemişti? Elinden geleni memnuniyetle yapardı. Fanny Price’ın ona özel bir duyguyla yaklaştığını görmeyi reddettiği için vicdan azabı çekiyordu ve şimdi mektubundaki şu sözler son derece acıklı geliyordu: <i>Başka birinin bana dokunması düşüncesine katlanamıyorum.</i> Fanny Price açlıktan ölmüştü.</p>

  <p>Philip sonunda, <i>Seni seven ağabeyin, Albert</i> diye imzalanmış bir mektup buldu. İki üç hafta önce yazılmış, tarihin yanına Surbiton’da bir cadde yazılmıştı ve beş sterlinlik bir borç vermeyi reddediyordu. Mektubun yazarının düşünecek bir karısı ve ailesi vardı, bu parayı borç vermeye hakkı olmadığını düşünüyordu ve Fanny’ye Londra’ya dönüp hayatını düzene koyması tavsiyesinde bulunuyordu. Philip, Albert Price’a telgraf çektikten kısa bir süre sonra cevap geldi:</p>

  <p><i>“Büyük üzüntü duydum. İşimi bırakmam çok güç. Gelmem şart mı? Price. ”</i></p>

  <p>Philip, evetleyen kısa ve öz bir teyit gönderdi, ertesi sabah bir yabancı atölyeye geldi.</p>

  <p>“Benim adım Price,” dedi, Philip kapıyı açtığında.</p>

  <p>Melon şapkasının etrafında bir şerit bulunan, siyahlar giymiş sıradan bir adamdı; Fanny’nin kaba görünümünü bir şekilde taşıyordu; fırça bıyıklıydı ve Doğu Londra aksanıyla konuşuyordu. Philip onu içeri davet etti. Philip ona olayın detaylarını ve neler yaptığını anlatırken, göz ucuyla atölyeyi süzdü.</p>

  <p>“Onu görmeme gerek yok, değil mi?” diye sordu Albert Price. “Sinirlerim pek güçlü değildir, azıcık şeyden bile bozulabilir.”</p>

  <p>Elini kolunu sallaya sallaya konuşmaya başladı. Kauçuk tüccarıydı, bir karısı ve üç çocuğu vardı. Fanny aslında mürebbiyeydi ve Paris’e gelmek yerine neden mesleğini sürdürmediğini bir türlü anlayamıyordu.</p>

  <p>“Ben ve Bayan Price, Paris’in bir kız için uygun bir yer olmadığını söyledik. Üstelik sanatta para yok - ’iç olmadı ki.”</p>

  <p>Kardeşiyle arasında dostane bir ilişki olmadığı yeterince açıktı ve ona verdiği son zarar olarak gördüğü intiharına çok sinirlenmişti. Kadının buna yoksulluk yüzünden sürüklendiği fikri hoşuna gitmemişti; çünkü bu aileye olumsuz yansıyacak gibi görünüyordu. Bu yaptığının muhtemelen daha mantıklı bir nedeni olduğu ihtimali geldi aklına.</p>

  <p>“Bi adamla başı belaya girmedi ’erhalde, di mi? Anlarsın işte, yani, Paris falan... Rezil olmasın diye de yapmış olabilir.”</p>

  <p>Philip kızardığını hissetti ve zayıflığına küfretti. Price’ın meraklı gözleri, onun bir entrika çevirdiğinden şüphelenmiş gibiydi.</p>

  <p>“Kardeşinizin tamamıyla iffetli olduğuna inanıyorum,” diye cevapladı yüzünü ekşiterek. “Kendini öldürdü, çünkü çok açtı.”</p>

  <p>“Eh, aileye 'aksızlık etti, Bay Carey. Tek yapması gereken bana yazmaktı. Ben kardeşimi ’iç muhtaç bırakmazdım.”</p>

  <p>Philip, ağabeyin adresini borç vermeyi reddeden mektubunu okuyarak bulmuştu; ama omuz silkti: Birbirini suçlamanın hiçbir faydası yoktu. Bu küçük adamdan nefret etmişti ve onunla işini mümkün olan en kısa sürede bitirmek istiyordu. Albert Price da Londra’ya dönebilmek için, yapılması gereken işleri bir an önce tamamlamak niyetindeydi. Zavallı Fanny’nin kaldığı küçük odaya gittiler. Albert Price resimlere ve mobilyaya baktı.</p>

  <p>“Sanattan anlıyormuş gibi yapmayacağım,” dedi. “Bu resimler bir para eder ’erhalde, değil mi?”</p>

  <p>“Hiçbir şey etmez,” dedi Philip.</p>

  <p>“Mobilya on şilin tutmaz.”</p>

  <p>Albert Price hiç Fransızca bilmiyordu, bu yüzden her şeyi Philip’in yapması gerekti. Bu zavallı bedeni güvenle yerin altına saklamak, bitmez tükenmez görünen bir süreçti: Bir yerden alınıp başka bir yerde imzalatılan evrak, görülecek memurlar vardı. Philip üç gün boyunca sabahtan akşama kadar uğraştı. Sonunda o ve Albert Price cenaze arabasını Montparnasse’daki mezarlığa doğru takip ettiler.</p>

  <p>“’er şeyin usulüne uygun olmasını istiyorum,” dedi Albert Price, “ama gereksiz para ’arcamaya da sebep yok.”</p>

  <p>Kısa tören, buz gibi gri sabahta çok berbat geçti. Atölyede Fanny Price’la birlikte çalışan altı kadar insan geldi; <i>massiere</i> olduğu ve görevi olduğuna inandığı için Bayan Otter, yumuşak bir kalbi olduğu için Ruth Chalice, Lawson, Clutton ve Flanagan. Yaşarken hepsi de ondan nefret etmişti. Her iki yanı da bazıları yoksul ve basit, bazıları kaba, gösterişçi ve çirkin anıtlarla dopdolu mezarlığa bakan Philip ürperdi. Korkunç biçimde sefildi. Mezarlıktan çıktıklarında Albert Price, Philip’i öğle yemeğine davet etti. Philip artık ondan iğreniyordu ve yorgundu; iyi uyuyamıyordu çünkü rüyasında sürekli o yırtık elbisesi içinde Fanny Price’ı, tavandaki çiviye asılı halde görüyordu; ama bir bahane bulamadı.</p>

  <p>“Şöyle ’arikulade bir öğle yemeği yiyebileceğimiz bir yere götür beni. Tüm bu olup bitenler sinirlerimi ’arap etti.”</p>

  <p>“Lavenue’s bu civardaki en iyi yerdir,” diye cevapladı Philip.</p>

  <p>Albert Price rahatlayarak iç çekip kadife bir sandalyeye yerleşti. Doyurucu bir yemek ve bir şişe şarap sipariş etti.</p>

  <p>“Eh, bittiğine memnunum,” dedi.</p>

  <p>Albert Price birkaç kurnaz soru sorunca, Philip onun Paris’teki ressam hayatını öğrenmeye meraklı olduğunu anladı. Kendi kafasında bunun acınacak bir hayat olduğunu canlandırsa da hayal gücünün yarattığı sefahat âlemlerinin detaylarını öğrenmeye can atıyordu. Sinsi göz kırpışlar ve kıs kıs gülüşlerle, Philip’in itiraf ettiğinden çok daha fazlasının olduğunu gayet iyi bildiğini belli ediyordu. Görmüş geçirmiş bir adamdı, bir iki şey de biliyordu. Philip’e Montmartre’daki, Temple Bar’dan Royal Exchange’e kadar nam salmış o yerlere hiç gidip gitmediğini sordu. Moulin Rouge’a gittiğini söylemek isterdi. Yemek çok iyiydi, şarap da şahaneydi. Albert Price, hazım süreci keyifle ilerlerken açıldı:</p>

  <p>“’adi küçük bi konyak atalım,” dedi kahve gelince, “masraf olursa olsun.”</p>

  <p>Ellerini ovuşturdu.</p>

  <p>“Biliyor musun bi taraftan diyorum ki bu gece burda kalayım, yarın döneyim. Akşamı beraber geçirelim mi ne dersin?”</p>

  <p>“Demek istediğin bu akşam seni Montmartre’a götürmemse, adam değilsin derim,” dedi Philip.</p>

  <p>“Münasip olmaz ’erhalde.”</p>

  <p>O kadar ciddi cevaplamıştı ki Philip zevkten dört köşe oldu.</p>

  <p>“Hem sinirlerini de harap eder,” dedi büyük bir ciddiyetle.</p>

  <p>Albert Price, saat dört treniyle Londra’ya dönmesinin daha iyi olacağı sonucuna varıp hemen Philip’ten ayrıldı.</p>

  <p>“Pekâlâ, ’oşça kal moruk,” dedi. “Bak ne diyeceğim sana: Bir gün Paris’e tekrar geleceğim ve seni arayacağım. O zaman âlemi böyle yarıda bırakmayız.”</p>

  <p>Philip o öğleden sonra çalışamayacak kadar huzursuzdu, bu yüzden bir otobüse atlayıp Durand-Ruel’de resim sergisi var mı diye görmek için nehri geçti. Ondan sonra bulvar boyunca yürüdü. Hava soğuk ve rüzgârlıydı. İnsanlar paltolarına sarınmış hızlı hızlı yürüyor, soğuğu dışarıda tutma çabasıyla hep birlikte büzülüyorlardı ve yüzleri sıska, bitkindi. Montpamasse’daki mezarlıkta yeraltı, tüm o beyaz mezar taşlarının arasında buz gibiydi. Philip dünyada kendini yapayalnız ve tuhaf biçimde sıla hasreti çeker hissetti. Arkadaş istiyordu. O saatte Cronshaw çalışıyor olmalıydı, Clutton da misafir sevmezdi; Lawson, Ruth Chalice’in başka bir portresini yapıyordu ve rahatsız edilmek istemezdi. Gidip Flanagan’ı görmeye karar verdi. Onu resim yapar buldu, ama çalışmasını bir kenara bırakıp konuşmaktan mutlu olmuştu. Atölye rahattı çünkü bu Amerikalı’nın onların çoğundan daha fazla parası vardı, üstelik sıcaktı; Flanagan çay yapmaya gitti. Philip, onun Salon’a göndereceği iki başa baktı.</p>

  <p>“Benim bir şeyler göndermem fena halde arsızlık,” dedi Flanagan, “ama umurumda değil, göndereceğim. Sence çok mu berbatlar?”</p>

  <p>“Umduğum kadar berbat değiller;” dedi Philip.</p>

  <p>Aslında bunlar çarpıcı bir zekâ sergiliyordu. Güçlükler ustalıkla aşılmıştı ve boya şaşırtıcı, hatta çekici bir fırça darbesiyle sürülmüştü. Hiçbir bilgisi ya da tekniği olmayan Flanagan, hayatını resim yaparak geçirmiş bir adamın oynak fırça darbelerini kullanmıştı.</p>

  <p>“Eğer insanların herhangi bir resme otuz saniyeden fazla bakması yasak olsaydı, büyük bir sanatçı olurdun Flanagan,” dedi Philip gülümseyerek.</p>

  <p>Bu gençlerde, birbirlerini aşırı pohpohlayarak şımartma alışkanlığı yoktu.</p>

  <p>“Amerika’da herhangi bir resme otuz saniyeden fazla bakmak için harcayacak zamanımız yok,” diyerek kahkaha attı öteki.</p>

  <p>Flanagan, dünyanın kafası en dağınık insanı olsa da, hiç beklenmeyecek ve çok çekici bir yumuşak kalpliliğe sahipti. Ne zaman birisi hasta olsa, kendini hemşire yerine koyardı. Neşesi her türlü ilaçtan daha iyiydi. Hemşerilerinin çoğunda olduğu gibi o İngiliz duygusallığı korkusu taşımıyordu; ve duygularını göstermekte hiçbir tuhaflık bulmadığından, sıkıntıdaki arkadaşlarının çoğu zaman minnettar kaldığı bir aşırı duygudaşlık gösterirdi. Philip’in başına gelenler yüzünden moralinin bozuk olduğunu görüyor ve onu neşelendirmek için içten bir şefkat göstererek yüksek sesle konuşuyordu. İngilizleri hep güldürdüğünü bildiği Amerikan deyimlerini abarta abarta söyledi ve nefes almadan maymunluklar yaptı, neşeyle şen şakrak sohbet etti. Vakti gelince akşam yemeği için dışarı çıktılar ve daha sonra da Flanagan’ın en sevdiği eğlence mekânı olan Gaîté Montparnasse’a gittiler. Akşamın sonuna gelindiğinde, en abartılı şakalarını yapmaya başlamıştı. Bir hayli içmişti, ama sarhoşluğunun nedeni alkolden çok kendi şen şakraklığıydı. Bal Bullier’ye gitmeyi teklif etti, Philip de yatmaya gidemeyecek kadar yorgun hissettiğinden, buna yeterince rıza gösterdi. Kenardaki bir platformda bulunan bir masaya oturdular -burası dansları izleyebilmeleri için yerden biraz daha yüksekteydi- ve siyah bira içtiler. O sırada Flanagan bir arkadaşını gördü ve gürültüyle seslenip bariyerin üstünden atlayarak onların dans ettikleri yere gitti. Philip insanları izledi. Bullier çok sık gittikleri bir yer değildi. Perşembe gecesiydi ve mekân tıklım tıkıştı. Farklı fakültelerden pek çok öğrenci vardı ama erkeklerin çoğu kâtip ya da tezgâhtardı; konfeksiyon işi tüvitleri ve tuhaf fraklarıyla, içeri girerken beraberlerinde getirdikleri ve kafalarından başka koyacak yer bulamadıkları şapkalarıyla günlük kıyafetleri içindeydiler. Kızların bazıları hizmetçiye, bazıları da boyalı hafifmeşreplere benziyordu ama çoğu tezgâhtar kızlardı. Nehrin öbür tarafındaki moda giysilerin ucuz taklitleri olan giysiler giymişlerdi. Hafifmeşrepler, o anda kötü şöhretli olmanın keyfini çıkararak müzikol şantözü veya dansözüne benzeme gayreti içindeydiler; gözleri kapkara boyanmıştı, yanaklarıysa arsızca kıpkırmızıydı. Salon büyük beyaz ışıklarla, loş bir biçimde aydınlatılmıştı ve bu da yüzlerde gölgeler oluşturuyordu; bu ışığın altında bütün çizgiler sertleşmiş görünüyordu, renkler ise en cırtlak tonlardaydı. Sefil bir manzaraydı. Philip tırabzandan eğilip aşağı baktı, müziği artık dinlemiyordu. İnsanlar azgınca dans ediyordu. Dans ederek salonu dolaşıyorlar; ağır ağır, tüm dikkatlerini dansa vererek çok az konuşuyorlardı. Salon sıcaktı, yüzleri terden parlıyordu. Philip’e insanlar yüz ifadelerini maske gibi örten tedbiri, gelenek saygısını bir kenara atmışlar gibi geldi, artık onları gerçekte oldukları halleriyle görüyordu. O kendinden geçme anında, tuhaf biçimde birer hayvandılar: Bazıları tilki, bazıları kurt gibiydi; diğerleri ise koyunların o uzun, ahmak yüzünü taşıyordu. Ciltleri, sürdürdükleri sağlıksız yaşam tarzı ve yedikleri yetersiz gıda yüzünden soluktu. Kötü alışkanlıklardan dolayı yüz çizgileri manasızlaşmıştı, küçük gözleri de kaypak ve kurnazdı. Tavırlarında asaletten eser yoktu, hepsi için hayatın bir dizi önemsiz tasa ve sefil düşünceden ibaret olduğunu görebilirdiniz. Hava, insanlığın küflü kokusundan ağırlaşmıştı. Ama içlerindeki tuhaf bir güç onları zorluyormuş gibi azgınca dans ediyorlardı ve Philip’e göre, bir eğlenme hırsıyla hareket ediyorlardı. Umutsuzca, bir dehşet dünyasından kaçmanın yolunu arıyorlardı. Cronshaw, zevk arzusunun insanların hareketlerini körü körüne sürdürmesine yol açtığını ve tam da bu arzunun şiddetinin, insanı tüm zevkten yoksun bırakan tek neden olduğunu söylemişti. Neden ve nereye olduğunu bilmeden, büyük bir rüzgâra kapılmış halde, çaresizce koşturup duruyorlardı. Kader onlara üstün gelmiş görünüyordu, ebedi karanlık ayaklarının altında uzanırcasına dans ediyorlardı. Sessizlikleri biraz korku vericiydi. Hayat onları dehşete düşürmüş de konuşma güçlerini ellerinden almış gibi kalplerindeki feryat boğazlarında sönüp gitmişti. Gözleri yabani ve gaddar bakıyordu; onları çirkinleştiren hayvani şehvete, suratlarındaki adiliğe ve zulme rağmen; hepsinden kötüsü ahmaklıklarına rağmen, bu sabit bakan gözlerdeki ıstırap, güruhu korkunç ve acıklı kılıyordu. Philip onlardan iğrendi, yine de kalbi içini dolduran sonsuz bir acıma duygusuyla sızladı.</p>

  <p>Paltosunu vestiyerden alıp gecenin keskin soğuğuna çıktı.</p>
</body>
</html>