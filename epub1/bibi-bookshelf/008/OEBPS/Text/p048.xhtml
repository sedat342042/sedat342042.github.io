<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>48</h2>

  <p>Philip Amitrano’ya dönünce, Fanny Price’ın artık orada çalışmadığını öğrendi. Dolabının anahtarını bırakmıştı. Bayan Otter’a ona ne olduğunu bilip bilmediğini sordu; Bayan Otter da omuz silkip muhtemelen İngiltere’ye geri döndüğü cevabını verdi. Philip rahatlamıştı. Onun hırçınlığından aşırı sıkılmıştı. Dahası çalışmaları konusunda ona öğüt vermekte ısrarcıydı, talimatlarına uymadığında bunu hakaret olarak algılıyordu ve Philip’in kendisini artık baştaki kadar beceriksiz görmediğini anlamıyordu. Kısa sürede kızı tamamen unuttu. Artık yağlıboya çalışıyordu ve hevesle dopdoluydu. Önümüzdeki yılın Salon’una göndermeye yetecek kadar önemli bir şeyler yapmayı umut ediyordu. Lawson, Bayan Chalice’in bir portresini yapıyordu. Resmi yapılası biriydi o ve cazibesine yenik düşen bütün genç adamlar portresini yapmışlardı. Pitoresk tavır tutkusuyla birleşen doğal bir miskinlik, onu mükemmel bir model kılmıştı; faydalı eleştiriler sunabilecek kadar teknik bilgiye de sahipti. Sanata duyduğu bağlılık aslında sanatçıların hayatını yaşamaya duyulan bir tutku olduğundan, kendi çalışmasını boşlamaktan gayet memnundu. Atölyenin sıcaklığını ve sayısız sigara içebilme imkânını seviyordu; alçak, hoş bir sesle sanat aşkından ve aşk sanatından bahsediyordu. İkisi arasında belirgin bir ayrım yapmıyordu.</p>

  <p>Lawson büyük bir gayretkeşlikle resim yapıyor, günlerce neredeyse ayakta duramayacak kadar çalışıyor, ardından tüm yaptıklarını çöpe atıyordu. Ruth Chalice’ten başka herkesin sabrını taşırabilirdi. Sonunda umutsuz bir dağınıklığa saplandı.</p>

  <p>“Yapılacak tek şey yeni tuvaller alıp baştan başlamak,” dedi. “Artık ne istediğimi kesin olarak biliyorum, fazla zamanımı almayacak.”</p>

  <p>Philip o sırada oradaydı, Bayan Chalice ona şöyle dedi:</p>

  <p>“Neden sen de benim resmimi yapmıyorsun? Bay Lawson’ı izleyerek pek çok şey öğrenebilirsin.”</p>

  <p>Sevgililerinden daima soyadlarıyla bahsetmek, Bayan Chalice’in inceliklerinden biriydi.</p>

  <p>“Eğer Lawson için sakıncası yoksa bunu çok isterim.”</p>

  <p>“Hiç takmam ben,” dedi Lawson.</p>

  <p>Philip ilk kez portre yapmaya kalkışıyordu ve endişeyle ama aynı zamanda gururla işe koyuldu. Lawson’ın yanına oturup onun resmine bakarak çizdi. Örnekten ve hem Lawson’ın hem de Bayan Chalice’in ona bedavaya verdiği tavsiyelerden faydalandı. Sonunda Lawson bitirdi ve Clutton’ı eleştirmesi için çağırdı. Clutton Paris’e yeni dönmüştü. Provence’tan Madrid’de Velasquez’i görme hevesiyle İspanya’ya inmiş, oradan da Toledo’ya geçmişti. Orada üç ay kalmış ve genç adamların ilk kez duyduğu bir isimle dönmüştü: Görünüşe göre sadece Toledo’da incelenebilecek El Greco adlı bir ressam hakkında harika şeyler anlatıyordu.</p>

  <p>“Ah, evet, onu biliyorum,” dedi Lawson, “ayırt edici özelliği, modernler kadar kötü resim yapması olan şu eski usta.”</p>

  <p>Her zamankinden daha sessiz olan Clutton cevap vermedi ama alaycı bir ifadeyle Lawson’a baktı.</p>

  <p>“İspanya’dan getirdiğin işlerini gösterecek misin bize?” diye sordu Philip.</p>

  <p>“İspanya’da resim yapmadım, çok meşguldüm.”</p>

  <p>“Ne yaptın peki?”</p>

  <p>“Her şeyi enine boyuna düşündüm. Empresyonistlerle işimin bittiğine inanıyorum; birkaç yıl içinde çok zayıf ve yüzeysel görüneceklerini sanıyorum. Öğrendiğim her şeyi silip atmak ve baştan başlamak istiyorum. Dönünce yaptığım bütün resimleri yok ettim. Şu an atölyemde bir şövaleden ve birkaç boş tuvalden başka bir şey yok.”</p>

  <p>“Ne yapacaksın?”</p>

  <p>“Henüz bilmiyorum. Ne yapmak istediğime dair içimde bir sezgi var sadece.”</p>

  <p>Tuhaf bir tavırla, zar zor duyulabilen bir şeyi duymak için kendini zorluyormuşçasına ağır ağır konuşuyordu. İçinde kendisinin de anlamadığı, ama bir çıkış yolu bulmak için anlaşılması zor bir mücadele verdiği gizemli bir güç var gibiydi. Metaneti insanı etkiliyordu. Lawson talep ettiği eleştiriyi duymaktan çekiniyordu ve Clutton’ın herhangi bir görüşüne dair küçümsemeden etkilenebileceğini düşündüğünden, suçlamayı hafifletti; ama Philip hiçbir şeyin ona Clutton’ın övgüsünden daha fazla zevk vermeyeceğini biliyordu. Clutton portreye bir süre sessizce baktı, ardından bakışlarını Philip’in bir şövalenin üstünde duran resmine çevirdi:</p>

  <p>“Bu ne?” diye sordu.</p>

  <p>“Şey, ben de bir portre denemesi yapayım dedim.”</p>

  <p>“Azimli taklitçi,” diye mırıldandı Clutton.</p>

  <p>Sonra tekrar Lawson’ın tuvaline döndü. Philip kızardı ama bir şey söylemedi.</p>

  <p>“Eee, nasıl buldun?” diye sordu Lawson nihayet.</p>

  <p>“Model pek iyiymiş,” dedi Clutton. “Ve bence çok iyi çizilmiş.”</p>

  <p>“Sence ölçüler doğru mu?”</p>

  <p>“Hayli.”</p>

  <p>Lawson memnuniyetle gülümsedi. Islak bir köpek gibi giysilerinin içinde silkelendi.</p>

  <p>“Yani, beğenmene çok memnun oldum.”</p>

  <p>“Beğenmedim. Bence en ufak bir değeri yok.”</p>

  <p>Lawson’ın yüzü düştü ve bakışlarını hayretle Clutton’a dikti: Ne demek istediği konusunda hiçbir fikri yoktu. Clutton kendini kelimelerle ifade etmek konusunda beceriksizdi, konuşurken de büyük çaba sarf ediyor gibi görünüyordu. Söyledikleri kafa karıştırıcı, yarım yamalak, laf kalabalığıydı; ama Philip onun bu derme çatma konuşmasını oluşturan kelimeleri biliyordu. Hiçbir şey okumayan Clutton, bunları ilk olarak Cronshaw’dan duymuştu; küçük bir etki yaratmakla birlikte hafızasında kalmışlardı; son zamanlarda, bir vahiy özelliği göstererek aniden ortaya çıkıyorlardı: İyi bir ressamın resim yaparken başlıca iki hedefi olmalıydı, bunlar insan ile onun ruhunun niyetiydi. Empresyonistler diğer sorunlarla meşguldü, insanı harikulade resmediyorlardı ama ruhunun niyeti konusunda, on sekizinci yüzyıl İngiliz portre ressamları gibi pek zahmet etmiyorlardı.</p>

  <p>“Ama bunu yapmaya çalıştığında edebi olursun,” dedi Lawson araya girip. “Bir insanı Manet gibi çizebileyim de ruhunun niyetinin cehenneme kadar yolu var.”</p>

  <p>“Manet’yi kendi oyununda alt edebilirsen sorun yok zaten, ama sen onun yanına bile yaklaşamazsın. Kendini evvelsi günle besleyemezsin; onun zemini kurutuldu. Geri dönmek zorundasın. O Grecoları görünce, kimsenin portrelerden daha önce bildiğimizden fazlasını elde edemeyeceğini hissettim.”</p>

  <p>“Bu sadece Ruskin’e dönmek olur,” diye bağırdı Lawson.</p>

  <p>“Hayır - o ahlakı seçti, anlaşana: Ahlak benim hiç umurumda değil: Eğitim, etik vesaire değil, sadece tutku ve duygu sağlar. En büyük portre ressamları insanı ve onun ruhunun niyetlerini, ikisini de resmetmişlerdir; Rembrandt ve El Greco; sadece insanı resmedenler ikinci sınıf ressamdan başka bir şey değildir. Bir inciçiçeği kokmasa bile güzeldir, ama bir rayihası olduğu için daha da güzelleşir. Şu resim...” -Lawson’ın portresini işaret etti- “Eh, çizim fena değil, modelleme de iyi, ama sadece basmakalıp; öyle bir çizilip modellenmeliydi ki sizler kızın bitli bir fahişe olduğunu anlayabilesiniz. Doğrulukta hiçbir sakınca yok: El Greco insanlarını iki buçuk metre boyunda resmetti, çünkü başka türlü gösteremeyeceği bir şeyi ifade etmek istiyordu.”</p>

  <p>“El Greco’nun canı cehenneme,” dedi Lawson, “hiçbir işini görme şansımız olmayan bir adam hakkında konuşup durmanın ne faydası var?”</p>

  <p>Clutton omuz silkti, sessizce bir sigara içip gitti. Philip’le Lawson birbirlerine baktılar.</p>

  <p>“Söylediklerinin bir anlamı var,” dedi Philip.</p>

  <p>Lawson huysuz bir ifadeyle bakışlarını resmine dikti.</p>

  <p>“İnsan tam olarak gördüğünü çizmekten başka, ne halt edip de ruhun niyetini verebilir ki?”</p>

  <p>O sıralarda Philip yeni bir arkadaş edindi. Pazartesi sabahı modeller, o hafta için aralarından birinin seçilmesi amacıyla okulda toplanırdı ve bir gün mesleğinin modellik olmadığı bariz bir genç adam seçildi. Onun hali tavrı Philip’in dikkatini çekti: Standa çıkınca iki ayağının üstünde dimdik, sapasağlam, ellerini yumruk yapıp duruyor, başı da cüretkârca ileriye bakar halde oluyordu; tavrı güzel fiziğini daha da öne çıkarıyordu; bedeninde hiç yağ yoktu, kasları da demir gibi çıkıntı yapıyordu. Saçları kısacık kesilmiş başının şekli güzeldi, kısa bir sakalı vardı; büyük, koyu renk gözlere ve gür kaşlara sahipti. Hiçbir yorgunluk belirtisi göstermeden, saatlerce pozunu koruyordu. Çehresinden bir utanç ve kararlılık karışımı görülüyordu. Onun bu tutkulu enerjik havası, Philip’in romantik hayal gücünü harekete geçirdi ve poz verme sona erip de onu giysileri içinde görmek, Philip’e çaputlar içindeki bir krala bakmak gibi geldi. Konuşkan biri değildi ama bir iki gün sonra Bayan Otter Philip’e modelin bir İspanyol olduğunu ve daha önce hiç poz vermediğini söyledi.</p>

  <p>“Çok aç kaldı herhalde,” dedi Philip.</p>

  <p>“Giysilerine dikkat ettin mi? Gayet temiz ve düzgün, öyle değil mi?”</p>

  <p>Philip’in şansına, Amitrano’da çalışan Amerikalılardan biri olan Potter birkaç aylığına İtalya’ya gidiyordu ve ona atölyesinde kalmayı teklif etti. Philip buna memnun oldu. Lawson’ın buyurgan tavsiyelerinden biraz sıkılmaya başlamıştı ve kendi başına olmak istiyordu. O haftanın sonunda modelin yanına gidip resminin bitmediği bahanesini uydurarak, bir gün gelip kendisi için poz verip veremeyeceğini sordu.</p>

  <p>“Ben model değilim,” diye cevapladı İspanyol. “Önümüzdeki hafta yapacak başka işlerim var.”</p>

  <p>“Hadi, şimdi gidip öğle yemeği yiyelim, orada konuşuruz,” dedi Philip ve diğeri tereddüt edince de gülümseyerek ekledi: “Benimle yemek yemenin bir zararı olmaz.”</p>

  <p>Model omuz silkip buna razı geldi, birlikte <i>crémerie'</i>ye gittiler. İspanyol kırık bir Fransızca konuşuyordu, akıcıydı ama takip etmesi zordu, Philip onunla yetecek kadar anlaşmayı becerebildi. Onun yazar olduğunu öğrendi. Paris’e romanlar yazmaya gelmişti ve bu arada kendini meteliksiz bir adam için mümkün olan her şekilde geçindirmeye çalışmıştı: Dersler vermiş, çoğunluğu iş belgeleri olmak üzere bulabildiği her türlü çeviriyi yapmış ve nihayet, düzgün fiziğini kullanarak para kazanmaya yönelmişti. Poz vermenin ücreti iyiydi, geçen hafta kazandığı onu iki hafta daha geçindirmeye yeterdi; hayret eden Philip’e, günde iki franga rahatça geçinebildiğini söyledi; ama para için vücudunu sergilemek zorunda kalmak içini utançla dolduruyordu ve poz vermeyi, ancak açlığın mazeret oluşturabileceği bir alçalma olarak görüyordu. Philip onun tüm figür için değil sadece başı için poz vermesini istediğini açıkladı; bir sonraki Salon sergisine gönderebileceği bir portresini yapmak istiyordu.</p>

  <p>“İyi de neden benim resmimi yapmak istiyorsun ki?” diye sordu İspanyol.</p>

  <p>Philip, başın onun ilgisini çektiği, bundan güzel bir portre çıkabileceğini düşündüğü cevabını verdi.</p>

  <p>“O kadar zaman ayıramam. Yazmaktan çaldığım her dakikadan nefret ediyorum.”</p>

  <p>“Ama sadece öğleden sonraları olacak. Sabahları okulda çalışıyorum. Sonuçta, bana poz vermen resmi belgeleri tercüme etmenden iyidir.”</p>

  <p>Bir zamanlar Latin Mahallesi’nde farklı ülkelerden öğrencilerin samimi bir ilişki içinde birlikte yaşadıkları efsaneleri dolaşıyordu, ama bunun üstünden uzun zaman geçmişti ve artık farklı milletler, bir Şark şehrinde olabileceği kadar birbirinden ayrılmış durumdaydı. Julian’s’da ve Beaux-Arts’da bir Fransız öğrenci yabancılar tarafından uygun bulunurken, kendi yurttaşlarının gözünde itibarsızdı ve bir İngiliz’in oturduğu şehrin yerli sakinlerinin kimler olduğunu hayli üstünkörü bilmenin ötesine geçmesi zordu. Gerçekten de öğrencilerin çoğu, beş yıl Paris’te yaşadıktan sonra dükkânlarda onlara sunulan Fransızcadan fazlasını bilmiyordu ve South Kensington’da çalışırmış gibi bir İngiliz hayatı sürüyordu.</p>

  <p>İspanyol’la kurduğu ilişki, romantizme tutkun Philip’in çok hoşuna gitti; adamın tereddüdünün üstesinden gelmek için tüm ikna kabiliyetini kullandı.</p>

  <p>“Ne yapacağımı söyleyeyim sana,” dedi İspanyol en sonunda. “Sana poz vereceğim ama para için değil, kendi istediğim için.”</p>

  <p>Philip itiraz etti, ama karşı taraf kararlıydı ve uzun uzun konuştuktan sonra İspanyol’un gelecek pazartesi saat birde gelmesini kararlaştırdılar. Philip’e üstünde ismi olan bir kart verdi: Miguel Ajuria.</p>

  <p>Miguel düzenli poz verdi, her ne kadar ücret almayı reddettiyse de ara sıra Philip’ten elli frank borç alıyordu: Bu Philip’in poz verme için normalde ödeyeceği paradan biraz daha fazlaydı; ama böylece İspanyol, geçimini alçaltıcı bir yöntemle kazanmadığına ilişkin tatmin edici hissi duyuyordu. Tabiiyeti nedeniyle Philip ona bir romantizm temsilcisi gözüyle bakıyor, Sevilla’yla Granada’yı, Velasquez’le Calderón’u soruyordu. Ama Miguel’in ülkesinin ihtişamına tahammülü yoktu. Yoldaşlarının pek çoğu için olduğu gibi, onun için de Fransa akıl sahibi bir insana uygun tek ülkeydi ve Paris de dünyanın merkeziydi.</p>

  <p>“İspanya öldü,” diye bağırdı. “Yazarı yok, sanatı yok, hiçbir şeyi yok.”</p>

  <p>Irkına ilişkin taşkın retoriğiyle yavaş yavaş tutkularını açığa çıkardı. Adını duyuracağını ümit ettiği bir roman yazıyordu. Zola’dan etkileniyordu ve romanı Paris’te geçiyordu. Hikâyeyi Philip’e uzun uzun anlattı. Bu Philip’e acemice ve aptalca göründü; naif bir müstehcenliği vardı <i>-c’est la vie, mon cher, c’est la vie</i><a class="dipnot2" href="../Text/dipnotlar.xhtml#a77" id="k77"><sup>[77]</sup></a>&nbsp;diye bağırmıştı- naif müstehcenlik sadece anlatılanın klişeliğini vurgulamaya hizmet ederdi. İki yıldır inanılmaz meşakkatlerin ortasında yazıyor, onu Paris’e çeken tüm zevklerden kendini mahrum bırakıyor, sanat için açlıkla mücadele ediyordu; hiçbir şeyin büyük başarısına mâni olmamasına kararlıydı. Kahramanca bir çabaydı.</p>

  <p>“Peki, neden İspanya hakkında yazmıyorsun?” diye bağırdı Philip. “Bu çok daha ilginç olurdu. O yaşamı biliyorsun.”</p>

  <p>“Ama yazılmaya tek değer yer Paris. Paris, hayat.”</p>

  <p>Bir gün roman taslağının bir kısmını getirip -aynı anda heyecanla kötü Fransızcasıyla tercüme ederek- Philip’in zar zor anlayabildiği bir şekilde bölümler okudu. Çok acıklıydı. Kafası karışan Philip yaptığı resme baktı: Bu geniş alnın ardındaki beyin ufacıktı; o parlayan, tutkulu gözler de hayatta bariz olandan başka bir şey görmüyordu. Philip portresinden tatmin olmadı, pozun sonunda neredeyse yaptığını tırnaklarıyla kazıyıp yok edecekti. Ruhun niyetini hedeflemekte hiçbir sorun yoktu: Bir yığın çelişkiden ibaret görünen insanlar söz konusu olduğunda bunun ne olduğunu kim söyleyebilirdi? Miguel’i sevmişti, onun bu büyük çabasının nafile olduğunu görmektense kahrolmuştu. Yetenek hariç, iyi bir yazar olmak için her şeye sahipti. Philip kendi eserine baktı. Bunda gerçekten bir şey olup olmadığını ya da zamanını boşa harcayıp harcamadığını nasıl söyleyebilirdiniz? Başarma arzusunun insana hiçbir yardımı olmadığı, özgüvenin ise anlamsız olduğu açıktı. Philip, Fanny Price’ı düşündü; yetenekli olduğuna dair çok güçlü bir inancı vardı; irade gücü olağanüstüydü.</p>

  <p>“Eğer gerçekten bu işte iyi olmayacağımı düşünseydim, resmi bırakmayı tercih ederdim,” dedi Philip. “İkinci sınıf bir ressam olmanın hiçbir manası yok.”</p>

  <p>Daha sonra, bir sabah dışarı çıkarken <i>concierge</i> ona seslenerek bir mektup geldiğini söyledi. Louisa Yengesi ve ara sıra da Hayward’dan başka kimse ona yazmazdı ve bu da tanımadığı bir el yazısıydı. Mektup şöyleydi:</p>

  <div class="m1"></div>

  <p><i>Lütfen bunu alır almaz gel. Artık dayanamıyorum. Lütfen yalnız gel. Başka birinin bana dokunması düşüncesine katlanamıyorum. Her şeyi senin almanı istiyorum.</i></p>

  <p class="sag"><i>F. Price</i></p>

  <div class="m1"></div>

  <p>Üç gündür bir şey yemedim.</p>

  <p>Philip birden korkudan midesinin kasıldığını hissetti. Kızın yaşadığı eve koşarak gitti. Paris’te olmasına bile hayret etmişti. Onu aylardır görmemiş, çoktan İngiltere’ye döndüğünü düşünmüştü. Binaya varınca <i>concierge’e</i> onun içeride olup olmadığını sordu.</p>

  <p>“Evet, iki gündür dışarı çıktığını görmedim.”</p>

  <p>Philip hızla merdivenlerden çıkıp kapıya vurdu. Cevap gelmedi. Adını seslendi. Kapı kilitliydi, eğilip bakınca anahtarın kilitte olduğunu gördü.</p>

  <p>“Ah, Tanrım, lütfen korkunç bir şey yapmış olmasın,” diye bağırdı.</p>

  <p>Hemen aşağı inip kapıcıya onun kesinlikle içeride olduğunu söyledi. Ondan bir mektup almıştı ve korkunç bir kaza olmasından korkuyordu. Kapıyı kırarak açmayı teklif etti. Asık suratlı ve dinlemeye gönülsüz kapıcı telaşlandı; kapıyı kırıp odaya girme sorumluluğunu alamazdı; <i>commissaire de poliçe’e.</i> gitmek zorundaydılar. Beraber <i>bureau</i>’ya yürüdüler, daha sonra da yanlarına bir çilingir aldılar. Philip, Bayan Price’ın son çeyreğin kirasını ödemediğini öğrendi: Yeni yılda <i>concierge’e</i> hediye de vermemişti ki bu çok eski bir âdetti ve adam bunu hakkı olarak görüyordu. Dördü yukarı çıkıp tekrar kapıya vurdular. Cevap gelmedi. Çilingir çalışmaya koyuldu ve sonunda odaya girdiler. Philip bir çığlık atıp içgüdüsel olarak gözlerini elleriyle kapattı. Zavallı kadın, önceki bir kiracının yatağın perdelerini tutması için tavana astığı bir kancaya bağladığı bir sicimle asılıydı. Kendi küçük yatağını ayakaltından çekip bir sandalyenin üstüne çıkmış, daha sonra da onu tekmeleyerek yana fırlatmıştı. Sandalye yerde yan yatıyordu. Sicimi kesip onu indirdiler. Ceset çok soğuktu.</p>
</body>
</html>