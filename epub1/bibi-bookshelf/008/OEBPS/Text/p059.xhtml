<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>59</h2>

  <p>Philip o akşamı perperişan geçirdi. Ev sahibine o akşam olmayacağını söylediği için yiyecek hiçbir şey yoktu, bu yüzden akşam yemeği için Gatti’s’e gitmesi gerekti. Ardından pansiyonuna döndü, ama üst kattaki Griffiths parti veriyordu ve cümbüşün gürültüsü kendi perişanlığını katlanması daha zor bir hale getirdi. Müzikhole gitti ama cumartesi gecesi olduğu için sadece ayakta duracak yer vardı: Can sıkıntısıyla geçirdiği yarım saatten sonra bacakları yoruldu, o da eve döndü. Okumaya çalıştı ama dikkatini veremedi; hal böyleyken, sıkı çalışması da şarttı. Biyoloji sınavına iki haftadan biraz fazla bir zaman kalmıştı ve kolay olsa da son zamanlarda derslerini ihmal etmişti ve hiçbir şey bilmediğinin farkındaydı. Sadece bir sözlü sınavdı, bununla birlikte iki haftada güçbela geçebilecek kadar bir şeyler öğreneceğinden emindi. Zekâsına güveniyordu. Kitabını bir kenara atıp sürekli zihnini meşgul eden konuyu etraflıca düşünmeye koyuldu.</p>

  <p>O akşamki davranışı yüzünden kendisini fena halde kınadı. Neden Mildred’a akşam onunla yemek yemezse kendisini bir daha asla göremeyeceği seçeneğini sunmuştu? Kız elbette reddetmişti. Gururunu hesaba katmış olmalıydı. Arkasından gemileri yakmıştı. Kızın şimdi acı çektiğini düşünebilse buna katlanmak o kadar zor olmazdı ama onu çok iyi tanıyordu: Philip onun kesinlikle umurunda değildi. Aptalın teki olmasaydı kızın hikâyesine inanmış gibi yapabilirdi; hayal kırıklığını gizleyecek güce ve öfkesine söz geçirecek iradeye sahip olabilmeliydi. Onu neden sevdiğini hiç bilmiyordu. Aşktaki idealleştirmeye dair bir şeyler okumuştu, ama o kızı tam da olduğu gibi görüyordu. Eğlenceli ya da zeki değildi, alelade bir zihne sahipti; Philip’i tiksindiren adi bir açıkgözlüğü vardı, ne kibarlığa ne yumuşaklığa sahipti. Kızın kendisinin de söyleyebileceği gibi, “köşeyi dönmeye çalışıyordu.” Şüphelenmeyen birine oynanan zekice bir oyuna hayran oluyordu; birine “kazık atmak” ona hep tatmin duygusu veriyordu. Philip, onun soyluluğunu ve yemeğini yerkenki nezaketini düşününce şiddetli bir kahkaha koyuverdi; kaba saba hiçbir kelimeye tahammülü yoktu, sınırlı sözcük dağarcığının ulaşabildiği kadarıyla edebi kelamlara bayılıyordu ve her an bir uygunsuzluk havası saçıyordu; asla pantolon demiyor, alt giyim olarak adlandırıyordu; sümkürmeyi biraz uygunsuz buluyor ve bunu aşağılayarak yapıyordu. Korkunç derecede kansızdı ve bu hastalığa eşlik eden hazımsızlıktan mustaripti. Philip düz göğsünü ve dar kalçasını iğrenç buluyordu, zevksiz saç biçiminden de nefret ediyordu. Onu sevdiği için kendisini de iğrenç ve aşağılık buluyordu.</p>

  <p>Geriye aciz olduğu gerçeği kalmıştı. Tıpkı okuldaki daha büyük bir oğlanın eline düştüğü zamanlardaki gibi hissediyordu. Kendi gücü tükenene ve iyice çaresiz kalana dek daha üstün bir güce karşı mücadele verip duruyordu -neredeyse felç geçirmiş gibi kollarında ve bacaklarında hissettiği o tuhaf dermansızlığı hatırladı- bu yüzden kendisine hiç yardım edemiyordu. Pekâlâ ölmüş olabilirdi. Aynı zayıflığı şimdi de hissediyordu. O kadını seviyordu, çünkü böylece daha önce hiç sevilmemiş olduğunu hatırlıyordu. Kişiliğinin ya da karakterinin kusurlarını önemsemiyordu, onları da sevdiğini düşünüyordu: Ne olursa olsun bunların onun için hiçbir anlamı yoktu. Bunlar onun umurunda değilmiş gibiydi; kendi iradesine, çıkarlarına karşı hareket eden tuhaf bir güç onu ele geçirmişti sanki; özgürlüğe olan düşkünlüğü yüzünden de onu bağlayan zincirlerden nefret ediyordu. Bu ezici tutkuyu yaşamaya nasıl da sık özlem duyduğunu düşününce kendi kendine güldü. Kendini buna kaptırdığı için küfretti. Başlangıçları düşündü; Dunsford’la o kafeye gitmemiş olsa bunların hiçbiri yaşanmayacaktı. Her şey onun hatasıydı. Bu saçma kibri olmasaydı, terbiyesiz bir sürtük yüzünden kendi canını asla sıkmazdı.</p>

  <p>Her halükârda o akşam yaşananlar bütün ilişkiyi bitirmişti. Utanma duygusunu tamamen kaybetmediği sürece oraya dönemezdi. Onda takıntıya dönüşen bu aşktan kurtulmayı hararetle istiyordu; küçük düşürücü ve nefret doluydu. Onu düşünmekten kendini alıkoymalıydı. Çektiği ıstırap kısa bir süre sonra gittikçe azalacak olmalıydı. Zihni geçmişe gitti. Emily Wilkinson’ın ve Fanny Price’ın onun için, şimdi çektiği işkenceye benzer şeylere katlanıp katlanmadıklarını merak etti. Aniden şiddetli bir vicdan azabı hissetti.</p>

  <p>“O zamanlar bunun nasıl bir şey olduğunu bilmiyordum,” dedi kendi kendine.</p>

  <p>Uykusu çok rahatsızdı. Ertesi gün pazardı ve biyoloji dersine çalıştı. Dikkatini toplayabilmek için kelimeleri dudaklarıyla tekrarlayarak, önünde bir kitapla oturdu ama hiçbir şey hatırlamıyordu. Her dakika düşüncelerinin Mildred’a döndüğünü fark ediyor, ettikleri kavgada geçen kelimeleri aynen kendisine tekrarlıyordu. Kitabına dönmek için kendisini zorlaması gerekti. Yürüyüşe çıktı. Nehrin güney tarafındaki caddeler hafta içi de hayli pisti, ama onlara menfur bir canlılık katan, akıp giden bir enerji hissedilirdi; hiçbir dükkânın açık olmadığı, yoldan hiçbir arabanın geçmediği, sessiz ve depresif pazar günleriyse tarif edilemez bir kasvete bürünmüşlerdi. Philip o günün hiç bitmeyeceğini sandı. Ama o kadar yorgundu ki gece çok derin uyudu ve pazartesi gelince, hayatına kararlılıkla başladı. Noel yaklaşıyordu, kış döneminin iki bölümü arasındaki bu kısa tatil için öğrencilerin büyük bir kısmı sayfiyeye gidiyordu; ama Philip, amcasının Blackstable’a gelme davetini geri çevirdi. Yaklaşan sınavını mazeret olarak gösterdi, ama aslında Londra’dan ve Mildred’dan ayrılmak istemiyordu. Çalışmayı o kadar ihmal etmişti ki müfredatın üç aylık kapsamını öğrenmek için sadece iki haftası vardı. Ciddi ciddi çalışmaya koyuldu. Mildred’ı düşünmemek her gün biraz daha kolay gelmeye başladı. Güçlü karakterinden dolayı kendi kendisini tebrik etti. Çektiği acı artık ıstırap seviyesinde değildi de, attan düşen birinin hissedebileceği türden bir ağrı gibiydi ve her ne kadar hiçbir kemik kırığı olmasa da her yerde morluklar olmasını ve yaşanan sarsıntıyı andırıyordu. Son birkaç haftada içinde bulunduğu durumu merakla gözlemleyebildiğini fark etti. Duygularını ilgiyle analiz etti. Kendi kendisiyle biraz eğlendi. Ona çarpıcı gelen şeylerden biri, bu koşullar altında insanın düşüncelerinin ne kadar önemsiz olabildiğiydi; düşünmesi büyük bir tatmin duygusu yaşatan kişisel felsefe sistemi onun işine yaramamıştı. Bu onu çok şaşırttı.</p>

  <p>Ama bazen sokakta Mildred’a o kadar çok benzeyen bir kız görüyordu ki kalbi durur gibi oluyordu. Sonra kendine mâni olamayıp ona yetişmek için hevesle ve endişeyle koşturuyor, sonunda onun tümüyle yabancı biri olduğunu görüyordu. Öğrenciler sayfiyeden dönmüştü, o da Dunsford’la birlikte bir ABC kafesinde çay içmeye gitti. Bu çok bildik üniformayı görmek onu o kadar perişan etti ki konuşamadı. Kızın, çalıştığı firmanın başka bir binasına gönderilmiş olabileceğini ve birdenbire onunla yüz yüze gelebileceğini düşündü. Bu düşünce içini panikle doldurdu, öyle ki Dunsford’un onun bir sorunu olduğunu anlamasından korktu. Aklına söyleyecek hiçbir şey gelmiyordu; Dunsford’ın anlattıklarını dinliyormuş gibi yaptı; sohbet onu deli ediyordu; tek yapabildiği, Dunsford’a bağırıp Tanrı aşkına susmasını söylemekten kendini alıkoymak oldu.</p>

  <p>Ardından sınavının günü geldi. Philip sırası gelince olabildiğince özgüvenini takınıp öğretmenin masasına doğru ilerledi. Üç dört soruyu cevapladı. Daha sonra çeşitli numuneler gösterildi; çok az derse girmişti ve kitaplardan öğrenemediği şeyler hakkında sorular sorulunca afallayıp kaldı. Cehaletini gizlemek için elinden geleni yaptı, öğretmen ısrar etmedi ve on dakikası hızla geçip gitti. Geçtiğine emindi, ama ertesi gün sınav binasına gidince sonuçların kapıya asıldığını gördü; sınavı geçenler arasında numarasını göremeyince hayretler içinde kaldı. Şaşkınlıkla listeyi üç kez okudu. Dunsford yanındaydı.</p>

  <p>“Kalmana çok üzüldüm,” dedi.</p>

  <p>Az önce Philip’in numarasına bakmıştı. Philip dönünce onun ışıl ışıl yüzünden Dunsford’un sınavı geçtiğini anladı.</p>

  <p>“Aman hiç dert değil,” dedi Philip. “Senin geçmene çok sevindim. Temmuzda tekrar girerim ben.”</p>

  <p>Philip önemsemez görünme konusunda çok gergindi ve Embankment’tan yürüyerek geçerlerken, alakasız konulardan konuşmakta ısrarcı oldu. İyi huylu Dunsford, Philip’in sınavdan kalmasının nedenlerini konuşmak istiyordu, ama Philip inatla kayıtsız davrandı. Fena halde utanmıştı; aslında çok hoş ama hayli aptal bir arkadaş olarak gördüğü Dunsford’ın geçmiş olması kendi başarısızlığını daha da katlanılmaz kılıyordu. Zekâsıyla hep gurur duymuştu ve şimdi umutsuzca kendisine dair düşüncesinde yanılıp yanılmadığını sorguluyordu. Kış döneminin üç ayında, okula ekim ayında başlayan öğrenciler çoktan kendi içlerinde gruplara ayrılmıştı ve kimin parlak zekâlı, kimin akıllı ya da çalışkan, kimin “beş para etmez” olduğu biliniyordu. Philip kendi başarısızlığının kendisinden başka kimse için sürpriz olmadığının farkındaydı. Çay saati gelmişti, pek çok öğrencinin Tıp Okulu’nun bodrum katında çay içtiğini biliyordu: Sınavı geçenler bayram ediyor olmalıydı, Philip’i sevmeyenler ona memnuniyetle bakacaktı ve sınavı geçemeyen zavallıcıklar anlayış görme beklentisiyle onunla duygudaşlık kuracaktı. İçinden, bu konu artık akıllardan çıkana dek, bir hafta boyunca hastanenin yakınına yaklaşmamak geçiyordu, ama o sıralarda gitmekten nefret ettiği için gitti: Bu sıkıntıyı tümüyle yüklenmek istiyordu. Köşede bekleyen polise saygıda kusur etmeden, kendi eğilimlerinin peşinden gitmeye dair belirlediği hayat düsturunu unutmuştu; ya da buna uygun davranıyorsa sebebi, kendi kendine eziyet etmekten zalimce bir haz almasına yol açan, doğasındaki tuhaf maraz olmalıydı.</p>

  <p>Ama daha sonra, sigara odasındaki gürültülü muhabbetin ardından geceleyin kendini dışarı çıkmaya zorladığı çileye katlandığında, tam bir yalnızlığın onu ele geçirdiğini hissetti. Kendisini gülünç ve işe yaramaz görüyordu. Acilen teselli edilmeye ihtiyacı vardı ve Mildred’ı görme dürtüsü dayanılmazdı. Onda bir teselli bulma şansının çok düşük olduğunu acı acı düşündü ama konuşmasa bile onu görmek istiyordu; sonuçta o bir garsondu ve Philip’e servis yapmak zorundaydı. Kız onun şu dünyada önemsediği tek insandı. Bu gerçeği kendisinden saklamaya çalışmanın bir yararı yoktu. Elbette hiçbir şey olmamış gibi kafeye gitmek alçaltıcı olacaktı, ama pek bir özsaygısı kalmamıştı. Kendi kendisine itiraf edemese de her gün Mildred’ın ona yazacağını ümit ediyordu; hastaneye gönderilen bir mektubun onu bulacağını biliyordu ama yazmamıştı: Philip’i tekrar görüp görmemenin hiç umurunda olmadığı belliydi. Philip kendi kendisine şöyle tekrarlayıp duruyordu:</p>

  <p>“Onu görmem gerek. Onu görmem gerek.”</p>

  <p>Bu arzusu o kadar güçlüydü ki yürüyerek zaman kaybedemeyeceği için bir taksiye bindi. Gerekmedikçe taksi tutmamak konusunda çok tutumluydu. Bir iki dakika kafenin önünde dikildi. Kızın oradan ayrılmış olabileceği geldi aklına ve büyük bir korkuyla, hızlı hızlı yürüyerek içeri girdi. Girer girmez de onu gördü. Bir masaya oturdu, kız yanına geldi.</p>

  <p>“Bir fincan çay, bir de çörek lütfen,” diyerek siparişini verdi.</p>

  <p>Güçbela konuşabilmişti. Bir an ağlamaya başlayacağından korktu.</p>

  <p>“Neredeyse öldüğünü düşünecektim,” dedi kız.</p>

  <p>Mildred gülümsüyordu. Gülümsüyordu! Philip’in kendi kendisine yüz defa tekrarladığı o son sahneyi tamamen unutmuş görünüyordu.</p>

  <p>“Beni görmek istersen mektup yazarsın diye düşündüm,” diye cevapladı.</p>

  <p>“Mektup yazmayı düşünemeyecek kadar işim başımdan aşkın.”</p>

  <p>Kibar bir şey söylemek onun için imkânsız gibiydi. Philip onu böylesi bir kadına zincirleyen kadere lanet etti. Mildred onun çayını getirmeye gitti.</p>

  <p>“Bir iki dakika seninle oturmamı ister misin?” dedi çayı getirince.</p>

  <p>“Evet.”</p>

  <p>“Bunca zaman nerelerdeydin?”</p>

  <p>“ Londra’daydım. ”</p>

  <p>“Tatil için şehirdışına çıktın sandım. Neden hiç gelmedin o zaman?”</p>

  <p>Philip ona vahşi, tutkulu gözlerle baktı.</p>

  <p>“Seni bir daha asla görmeyeceğimi söylediğimi hatırlamıyor musun?”</p>

  <p>“Şimdi yaptığın ne peki?”</p>

  <p>Philip’in gururunu incitmek için sabırsızlanıyor gibiydi; ama o kızı öyle pat diye konuştuğunu bilecek kadar iyi tanıyordu; fena halde canını yakıyordu ve bunu yapmaya özellikle çalışmıyordu bile. Cevap vermedi.</p>

  <p>“Bana oynadığın çok çirkin bir numaraydı, öylece gözetlemen falan. Senin kelimenin tam anlamıyla bir centilmen olduğunu düşünmüştüm hep.”</p>

  <p>“Bana kaba davranma Mildred. Buna katlanamıyorum.”</p>

  <p>“Tuhaf bir delikanlısın. Seni çözemiyorum.”</p>

  <p>“Çok basit. Seni tüm kalbim ve ruhumla sevdiğim için kahrolası bir aptalım ben, üstelik bana üç kuruşluk değer vermediğini biliyorum.”</p>

  <p>“Eğer bir centilmen olsaydın, ertesi gün gelip özür dilerdin bence.”</p>

  <p>Hiç merhameti yoktu. Boynuna baktı ve çöreği için gelen bıçağı oraya saplamayı nasıl da istediğini düşündü. Şahdamarını büyük bir kesinlikle tutturabilecek kadar anatomi biliyordu. Aynı zamanda onun solgun, ince yüzünü öpücüklere boğmak istiyordu.</p>

  <p>“Keşke seni nasıl dehşetli sevdiğimi anlamanı sağlayabilseydim.”</p>

  <p>“Benden özür dilemedin daha.”</p>

  <p>Philip bembeyaz kesildi. Kız, bu olayda hiçbir hatası olmadığını düşünüyordu. Şimdi ondan mütevazılık yapmasını bekliyordu. Philip çok gururlu biriydi. Bir an ona cehenneme kadar yolu olduğunu söylemeyi düşündü, ama cesaret edemedi. Tutkusu küçülmeyi göze almasına yol açıyordu. Onu görmemektense her şeye boyun eğmeye razıydı.</p>

  <p>“Çok üzgünüm Mildred. Özür dilerim.”</p>

  <p>Kelimeleri söyleyebilmek için kendisini zorlaması gerekmişti. Korkunç bir çabaydı.</p>

  <p>“Artık bunu söylediğine göre, o akşam keşke seninle çıksaymışım demekte mahzur görmüyorum. Miller’ın bir centilmen olduğunu sanmıştım, ama artık hatamı anladım. Onu hemen kovuverdim.”</p>

  <p>Philip bir an soluğunu tuttu.</p>

  <p>“Mildred, bu akşam çıkar mısın benimle? Hadi gidip bir yerde akşam yemeği yiyelim.”</p>

  <p>“Ah, yapamam. Teyzem beni eve bekliyor.”</p>

  <p>“Ona bir telgraf çekerim. Kafede işinin uzadığını söyleyebilirsin; hiçbir şey anlamaz. Ah, Tanrı aşkına, lütfen gel. Seni çok uzun zamandır görmedim, seninle sohbet etmek istiyorum.”</p>

  <p>Kız giysilerine baktı.</p>

  <p>“Onu kafana takma. Giyimin önemli olmadığı bir yere gideriz. Ardından da bir müzikhole gideriz. Lütfen evet de. Bu beni çok mutlu edecek.”</p>

  <p>Kız bir an tereddüt etti; Philip ona yalvaran gözlerle, acıklı acıklı bakıyordu.</p>

  <p>“Eh, fark etmez gelsem de. Bilmiyorum ne zaman çıktım dışarı en son.”</p>

  <p>Mildred’ın elini hemen oracıkta tutup öpücüklere boğmaktan kendini alıkoymak, Philip için çok zor oldu.</p>
</body>
</html>