<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>11</h2>

  <p>Ertesi sabah, çalan bir zil Philip’i uyandırdığında, hayretle kabinine göz gezdirdi. Ardından bir ses şakıdı ve o da nerede olduğunu hatırladı.</p>

  <p>“Uyandın mı Singer?”</p>

  <p>Kabinin duvarları cilalı çamdandı ve önde yeşil bir perde vardı. O günlerde havalandırma pek düşünülmezdi ve sabahları yatakhanenin havalandırılması dışında, pencereler hep kapalıydı.</p>

  <p>Philip yataktan kalkıp dua etmek için diz çöktü. Soğuk bir sabahtı, birazcık titredi; ama amcası duasını giyinmeyi beklemeden geceliğiyle ederse Tanrı için daha makbul olacağını söylemişti. Buna şaşırmamıştı çünkü ona ibadet edenlerin sıkıntı çekmesine kıymet veren bir Tanrı’nın kulu olduğunu anlamaya başlamıştı. Duadan sonra elini yüzünü yıkadı. Elli yatılı öğrenci için iki banyo vardı ve her bir çocuk haftada bir kez yıkanırdı. Yıkanma işinin geri kalanı, bir lavabodaki küçük bir leğende hallediliyordu; bu lavabo, bir yatak ve sandalyeyle birlikte her bir kabinin mobilyasını oluşturuyordu. Çocuklar giyinirken neşeli neşeli gevezelik ediyordu. Philip kulak kesildi. Ardından başka bir zil duyuldu ve koşarak aşağı indiler. Sınıftaki iki uzun masanın her iki tarafında bulunan sıralarda yerlerini aldılar; ve Bay Watson, ardında karısı ve hizmetçileriyle içeri girip oturdu. Bay Watson etkileyici bir biçimde dua etti; niyazlar, her bir çocuğa şahsen yönelen tehditlermişçesine gür sesinde gümbürdedi. Philip endişeyle dinledi. Ardından Bay Watson Kutsal Kitap’tan bir bölüm okudu, ardından hizmetçiler topluca çıktı. Biraz sonra pasaklı bir genç iki büyük çaydanlık getirdi ve ikinci turda çok büyük yağlı ekmek tabakları geldi.</p>

  <p>Philip yemek seçerdi ve ekmeğin üstünde berbat görünen kalın tereyağı tabakası midesini kaldırdı ama diğer çocukların bunları silip süpürdüğünü görünce onların yaptığını yaptı. Hepsi oyuncak kutularında konserve et getirmişti; bazıları da “fazladan” yumurta veya domuz pastırması almıştı, Bay Watson bunlardan kâr elde ediyordu. Bay Carey’ye Philip’in bunlardan alıp almayacağını sorduğunda, Bay Carey çocukların şımartılmaması gerektiğine inandığı cevabını vermişti. Bay Watson da onunla tamamen hemfikirdi -büyüme çağındakiler için yağlı ekmekten daha iyi bir şey olduğunu sanmıyordu- ama evlatlarını gereğinden fazla şımartan bazı ebeveynler, bunları yemelerinde ısrar ediyordu.</p>

  <p>Philip bu “fazladan” şeylerin çocuklara belli bir saygınlık kazandırdığını fark etti ve Louisa Yenge’ye mektup yazdığında, bunlardan istemeye karar verdi.</p>

  <p>Kahvaltıdan sonra çocuklar oyun alanına çıktı. Yatılı olmayan öğrenciler yavaş yavaş burada toplanmaya başlamıştı. Bunlar bölgedeki din adamlarının, tren istasyonu memurlarının ve şehrin tarihi kısmında ikamet eden işadamlarının veya imalatçıların oğullarıydı. O anda bir zil çaldı, hepsi sıra halinde okula doğru yürüdü. Burada büyük, uzun bir oda vardı; iki ucunda iki asistan öğretmen ikinci ve üçüncü sınıflara ders veriyordu, bunun önündeki daha küçük bir odada ise Bay Watson, birinci sınıfın dersine giriyordu. Hazırlık sınıfını liseye bağlamak için, bu üç sınıf konuşma günlerinde<a class="dipnot2" href="../Text/dipnotlar.xhtml#a12" id="k12"><sup>[12]</sup></a>&nbsp;ve raporlarda üst, orta ve alt ikinci sınıf olarak resmen tanınıyordu. Philip’i sonuncusuna yerleştirdiler. Hoş bir sesi olan kırmızı yüzlü öğretmenin adı Rice’tı; neşeyle çocuklara takıldı, zaman hızla geçti. Philip saatin on bire çeyrek kala olduğunu görünce şaşırdı, on dakikalık teneffüs için dışarı çıktılar.</p>

  <p>Bütün okul gürültüyle oyun alanına koştu. Yeni çocuklara orta kısma gitmeleri söylendi, diğerleri ise karşılıklı duvarların dibine dizildi. Ortada sıçan oynamaya başladılar. Yeni çocuklar onları yakalamaya çalışırken, daha büyükler duvardan duvara koştu: Biri yakalanıp da gizli sözler -bir, iki üç ve bana bir domuz- söylenince, onlara esir düşmüş oldu ve saf değiştirip hâlâ yakalanmamış olanları yakalamak için küçüklere yardım etti. Philip koşarak geçen bir çocuk gördü, onu yakalamaya çalıştı ama topal ayağıyla hiç şansı yoktu; bu fırsatı değerlendiren koşucular da doğrudan onun alanından geçiyordu. Sonra içlerinden birinin aklına Philip’in sakar koşuşunu taklit etmek gibi parlak bir fikir geldi. Diğer çocuklar bunu görüp gülmeye başladı; ardından hepsi ilk yapanı taklit etmeye başladı ve acayip şekillerde topallayarak, tiz kahkahalarla üç katına çıkan sesleriyle çığlıklar atarak Philip’in etrafında koşturdular. Yeni eğlencelerinin neşesiyle kendilerinden geçip bu aciz cümbüşte boğulacak gibi oldular. İçlerinden biri Philip’e çelme takınca, hep olduğu gibi şiddetle düşüp dizini yaraladı. Ayağa kalktığında daha da yüksek sesle gülmeye başladılar. Bir çocuk onu sırtından itti, bir diğeri tutmasaydı tekrar düşecekti. Philip’in sakatlığıyla eğlenmek onlara oyunu unutturmuştu. İçlerinden biri tuhaf, sallantılı bir topallama uydurdu ve geri kalanlar son derece saçma bir kahkahaya boğuldu, çocuklardan bazıları yere yatıp yuvarlana yuvarlana güldü: Philip’in tam anlamıyla ödü koptu. Ona neden güldüklerini anlayamıyordu. Kalbi öyle hızlı çarpıyordu ki zar zor nefes alabiliyordu, hayatında hiç korkmadığı kadar korkmuştu. Çocuklar etrafında koştururken, onu taklit ederken ve gülerken aptal aptal dikildi; kendilerini yakalamaya çalışsın diye bağırıyorlardı ama o kımıldamadı. Koştuğunu görmelerini istemiyordu artık. Ağlamasına engel olmak için bütün gücünü kullanıyordu.</p>

  <p>Birden zil çaldı ve hepsi okula geri döndü. Philip’in dizi kanıyordu, toz toprak içindeydi ve saçı başı dağılmıştı. Bay Rice birkaç dakika sınıfını kontrol altına alamadı. Bu tuhaf yenilik karşısında hâlâ heyecanlıydılar ve Philip içlerinden bir iki kişinin ayaklarına kaçamak bakışlar attığını gördü. Ayaklarını sıranın altına tıkıştırdı.</p>

  <p>Öğleden sonra futbol oynamaya gittiler ama Bay Watson akşam yemeğinden çıkarken Philip’i durdurdu.</p>

  <p>“Futbol oynayamazsın herhalde, değil mi Carey?” diye sordu ona.</p>

  <p>Philip istemeden kızardı.</p>

  <p>“Hayır, efendim.”</p>

  <p>“Pekâlâ. Sahaya gidersin öyleyse. Oraya kadar yürüyebilirsin, değil mi?”</p>

  <p>Sahanın nerede olduğuna dair Philip’in hiçbir fikri yoktu ama aynı şekilde cevap verdi.</p>

  <p>“Evet, efendim.”</p>

  <p>Çocuklar başlarında Bay Rice’la yatakhaneye gitti, Philip’e bakıp üstünü değiştirmediğini gören Bay Rice ona neden oynamayacağını sordu.</p>

  <p>“Bay Watson oynamayabileceğimi söyledi, efendim,” dedi Philip.</p>

  <p>“Neden?”</p>

  <p>Çocuklar etrafını sarmış, merakla ona bakıyordu; Philip utançtan yerin dibine girdi. Cevap veremeden aşağı baktı. Cevabı diğerleri verdi.</p>

  <p>“O yumru ayaklı, efendim.”</p>

  <p>“Ah, anladım.”</p>

  <p>Bay Rice çok gençti; diplomasını alalı daha bir yıl olmuştu; birden o da utandı. İçinden çocuktan özür dilemek geçti, ama bunu yapamayacak kadar utanmıştı. Sert ve yüksek bir sesle konuştu.</p>

  <p>“O halde, siz çocuklar niye oyalanıyorsunuz? İşinize bakın.”</p>

  <p>Bazıları çoktan yola çıkmıştı, kalanlarsa şimdi iki ya da üç kişilik gruplar halinde gidiyordu.</p>

  <p>“Sen benimle gel, Carey,” dedi öğretmen. “Yolu bilmiyorsun, değil mi?”</p>

  <p>Philip onun merhametini hissedince boğazına bir hıçkırık yükseldi.</p>

  <p>“Çok hızlı yürüyemem, efendim.”</p>

  <p>“O zaman ben çok yavaş yürürüm,” dedi öğretmen gülümseyerek.</p>

  <p>Philip, onunla kibarca konuşan bu kırmızı yüzlü, sıradan genç adama sempati duydu. Birden mutsuzluğunun azaldığını hissetti.</p>

  <p>Ama geceleyin yatmaya gittiklerinde, üstlerini çıkarırken Singer adındaki çocuk kendi kabininden çıkıp başını Philip’inkine uzattı.</p>

  <p>“Şu ayağını bir göster bakalım,” dedi.</p>

  <p>“Hayır,” diye cevapladı Philip.</p>

  <p>Hemen yatağa girdi.</p>

  <p>“Bana hayır deme,” dedi Singer. “Mason, hadi.”</p>

  <p>Yan kabindeki çocuk köşeden bakıyordu, bu sözler üstüne içeri süzüldü. Philip’e doğru hamle edip yatak örtülerini üstünden çekmeye çalıştılar ama o, onlara iyice yapışmıştı.</p>

  <p>“Neden beni rahat bırakmıyorsunuz?” diye haykırdı.</p>

  <p>Singer bir fırça alıp arkasıyla Philip’in örtüye yapışmış ellerine vurdu. Philip çığlık attı.</p>

  <p>“Neden sakin sakin ayağını göstermiyorsun?”</p>

  <p>“ Göstermeyeceğim. ”</p>

  <p>Philip ümitsizlik içinde yumruğunu sıkıp ona işkence eden çocuğa vurdu, ama dezavantajlı konumdaydı, çocuk onun kolunu zaptetti. Kolu bükmeye başladı.</p>

  <p>“Ah, yapma yapma,” dedi Philip. “Kolumu kıracaksın.”</p>

  <p>“O zaman uslu dur da ayağını çıkar.”</p>

  <p>Philip hıçkırıp kesik kesik nefes aldı. Çocuk kolu biraz daha büktü. Acı katlanılmazdı.</p>

  <p>“Peki, tamam. Göstereceğim,” dedi Philip.</p>

  <p>Ayağını örtünün altından çıkardı. Singer hâlâ Philip’in bileğini tutuyordu. Ayağın çarpıklığına merakla baktı.</p>

  <p>“Hayvani görünmüyor mu?” dedi Mason.</p>

  <p>Biri daha kabine girip baktı.</p>

  <p>“Iyyy,” dedi tiksintiyle.</p>

  <p>“Gerçekten çok acayip,” dedi Singer, yüzünü buruşturup. “Sert mi?”</p>

  <p>İşaretparmağının ucuyla ayağa, kendine ait yaşamı olan bir canlıymış gibi dikkatlice dokundu. Birden Bay Watson’ın merdivenlerden gürültüyle indiğini duydular. Örtüleri tekrar Philip’in üstüne çekip tavşan gibi kendi kabinlerine koşturdular. Bay Watson yatakhaneye girdi. Ayakucunda yükselince yeşil perdeyi tutan çubuğun arkasını görebiliyordu, iki üç kabinin içine baktı. Küçük çocuklar güvenle yataklarındaydılar. Işığı söndürüp çıktı.</p>

  <p>Singer Philip’e seslendi ama o cevap vermedi. Hıçkırıkları duyulmasın diye yastığını ısırıyordu. Canını yaktıkları için ya da ayağına baktıklarında hissettiği aşağılanma duygusu yüzünden değil de, bu işkenceye karşı koyamadığı için kendine duyduğu öfkeden ağlıyordu; ayağını kendi rızasıyla dışarı çıkarmıştı.</p>

  <p>Ardından, hayatının ıstırap dolu olduğunu hissetti. Onun çocuk zihninde, bu mutsuzluk sonsuza dek sürecek gibi görünüyordu. Durup dururken, Emma’nın onu yatağından alıp annesinin yanına yatırdığı o soğuk sabahı hatırladı. Bu olayı daha önce hiç durup düşünmemişti ama şimdi yanında yatan annesinin bedeninin ve onu saran kollarının sıcaklığını hissediyordu. Birdenbire hayatı, annesinin ölümü, papaz evindeki yaşam ve okulda geçen bu iki sefil gün ona bir rüya gibi göründü; sabah uyanacak ve kendini tekrar evde bulacaktı. Bunu düşününce gözyaşları kurudu. O kadar mutsuzdu ki bu rüyadan başka bir şey olamazdı; annesi hayattaydı ve Emma şimdi gelip onu yatağa götürecekti. Uykuya daldı.</p>

  <p>Ama ertesi sabah bir zilin çalışıyla uyandı ve gözlerinin gördüğü ilk şey, kabininin yeşil perdesi oldu.</p>
</body>
</html>