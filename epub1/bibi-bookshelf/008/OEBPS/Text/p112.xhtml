<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>112</h2>

  <p>Josiah Graves cenaze için uygun, ama ekonomik olacak şekilde düzenlemeleri ustalıkla halletti; cenaze bitince de Philip’le papaz evine geldi. Vasiyet onun sorumluluğundaydı ve münasip biçimde, erken bir fincan çay eşliğinde onu Philip’e okudu. Bunu yarım sayfalık bir kâğıda yazmış ve Bay Carey sahip olduğu her şeyi yeğenine bırakmıştı. Mobilyalar, bankada yaklaşık seksen sterlin, ABC şirketinde yirmi hisse, Allsop’s biracılıkta bir miktar, Oxford müzikholünde biraz ve birkaç hisse de Londra’daki bir restoranda vardı. Bunların hepsi Bay Graves’in yönlendirmesiyle alınmıştı ve Philip’e memnuniyetle şöyle dedi:</p>

  <p>“Biliyorsun, insanlar yemek zorunda, içki de içerler ve eğlenmek isterler. Paranı halkın gerekli gördüğü şeylere yatırırsan hep güvendesin demektir.”</p>

  <p>Sözleri, hep esefle karşıladığı ama kabullendiği bayağının iticiliği ile seçkinin daha üstün zevkleri arasında nazik bir ayrımcılığa işaret ediyordu. Yatırımlar toplamda yaklaşık beş yüz sterlin ediyordu; buna ayrıca bankadaki bakiye ve mobilyaların getireceği para eklenecekti. Bu Philip’i zengin ediyordu. Mutlu değildi ama çok rahatlamıştı.</p>

  <p>En kısa zamanda düzenlenmesi gereken mezadı konuştuktan sonra, Bay Graves onu yalnız bıraktı ve Philip de oturup merhumun evrakını elden geçirdi. Muhterem Papaz William Carey hiçbir şeyi imha etmediği için kendisiyle gurur duyardı; elli yıl öncesinden kalma mektup yığınları, özenle listelenmiş demet demet faturalar vardı. Sadece ona yazılmış mektupları değil, kendisinin yazdığı mektupları da saklamıştı. Kırklarda, Oxford’da üniversite öğrencisiyken uzun bir tatil için Almanya’ya gittiğinde babasına yazdığı mektuplardan oluşan sarı bir paket vardı. Philip tembel tembel bunları okudu. Bu onun tanıdığı William Carey’den farklı bir William Carey’ydi, ama yine de bu çocukta, zeki bir gözlemcinin söz konusu adamı öngörebileceği izler vardı. Mektuplar resmi ve biraz yapmacıktı. Dikkate değer her şeyi görmeye gayret ettiğini anlatıyor, Ren kalelerini büyük bir hayranlıkla tarif ediyordu. Schaffhausen şelaleleri onun “evrenin harikulade ve çok güzel eserleri olan mutlak Yaratıcısına hürmetkâr şükürlerini sunmasına” yol açmış ve “bu mübarek Yaradan’ın eserleri”nin manzarası karşısında yaşayanların “onları saf ve kutsal bir yaşam sürmeye yönelten tefekkürle yüreklerinin sızlamış olması gerektiğini” düşünmekten kendini alamamıştı. Philip bazı faturaların arasında, William Carey’nin papaz unvanını aldıktan kısa bir süre sonra yaptığı bir minyatür buldu. Bu, uzun saçları doğal kıvrımlar halinde omuzlarına düşmüş, iri ve hülyalı koyu renk gözleri ile solgun, münzevi bir yüzü olan zayıf, genç bir papaz yardımcısını gösteriyordu. Philip onun, kendisine hayran olan hanımlar tarafından yapılmış onlarca terliğe dair kıkırdayarak anlattığı hikâyeleri hatırladı.</p>

  <p>Philip, öğleden sonranın geri kalanında ve tüm akşam boyunca bu sayısız yazışmayı elden geçirmekle uğraştı. Adresle imzaya göz atıyor, ardından mektubu yırtıp ikiye ayırarak yanındaki çamaşır sepetine atıyordu. Birden üstünde Helen imzası olan bir mektuba rast geldi. El yazısını tanımadı. İnce, köşeli ve eski tarzdaydı. Şöyle başlıyordu: Sevgili William; ve şöyle bitiyordu: Seni seven kardeşin. O zaman bunun kendi annesinden olduğunu anlayıverdi! Daha önce onun hiçbir mektubunu görmemişti, el yazısı ona tuhaf geldi. Mektup kendisi hakkındaydı.</p>

  <div class="m1"></div>

  <p><i>Sevgili William,</i></p>

  <p><i>Stephen, oğlumuzun doğumunu tebrikine ve benimle ilgili nazik dileklerine teşekkür etmek için yazdı sana. Tanrı’ya şükür ikimiz de iyiyiz, bana gösterilen bu büyük merhamete büyük minnet duyuyorum. Artık kalem tutabildiğimden, hem sana hem de sevgili Louisa’ya bana şimdi ve evlendiğimden bu yana gösterdiğiniz tüm nezaketinize ne kadar minnettar olduğumu söylemek istiyorum. Senden büyük bir iyilik isteyeceğim. Hem Stephen hem de ben oğlanın vaftiz babası olmanı diliyoruz, umarız kabul edersin. Biliyorum, bu küçük bir istek değil, çünkü bu konumun gerektirdiği sorumlulukları çok ciddiye alacağından eminim, ama hem bir papaz hem de çocuğun amcası olduğundan bu görevi senin üstlenmeni özellikle önemsiyorum. Çocuğun refahı konusunda çok endişeliyim ve onun iyi ve dürüst bir Hıristiyan olarak yetişmesi için Tanrı’ya gece gündüz dua ediyorum. Senin yol göstericiliğinle dilerim İsa’nın inancının bir askeri ve ömrü boyunca Tanrı’dan korkan, mütevazı, dindar bir insan olacak.</i></p>

  <p class="sag"><i>Seni seven kardeşin,<br/>
  Helen.</i></p>

  <div class="m1"></div>

  <p>Philip mektubu bir kenara fırlattı ve eğilip yüzünü ellerine gömdü. Bu ona hem çok dokundu hem de şaşırttı. Ne iç bayıltıcı ne de duygusal olan dindar üslubundan hayrete düşmüştü. Artık neredeyse yirmi yıldır ölü olan annesi hakkında çok güzel olduğundan başka hiçbir şey bilmiyordu, onun sade ve dindar biri olduğunu öğrenmek tuhaftı. Daha önce onun bu yanını hiç düşünmemişti. Kendisi hakkında söylediklerini, ondan beklentilerini ve hakkında ne düşündüğünü tekrar okudu; Philip tamamen başka biri olmuştu; bir an kendisine baktı; belki de annesinin ölmüş olması iyi bir şeydi. Birden ani bir dürtüyle mektubu paramparça etti; sevecenliği ve basitliği onun tuhaf biçimde mahrem görünmeşine yol açmıştı; annesinin nazik ruhunu ortaya koyan bir şeyi okumasında uygunsuz bir şeyler olduğuna dair garip bir his kapladı içini. Papaz’ın sıkıcı mektuplaşmalarını elden geçirmeye devam etti.</p>

  <p>Birkaç gün sonra Londra’ya gitti ve iki yılın ardından ilk kez gündüz vakti St. Luke Hastanesi’nin salonuna girdi. Tıp Okulu’nun sekreterini görmeye gitti; adam onu gördüğüne şaşırmıştı ve Philip’e merakla nerelerde olduğunu sordu. Philip’in yaşadıkları ona kendisine dair belli bir özgüven, olaylara farklı bir bakış açısı kazandırmıştı: Daha önce olsa böyle bir soru onu utandırırdı; ama şimdi sakince, özel birtakım işlerinin onu derslere ara vermeye mecbur bıraktığı gibi daha fazla soru sorulmasına mâni olacak kasti bir belirsizlikle cevap verebilmişti; artık bir an önce diplomasını alabilmek istiyordu. Gireceği ilk sınav Ebelik ve Kadın Hastalıkları’ydı, kadın hastaları üzerine çalışacak bir asistan olarak adını koğuşa yazdırdı; o sıralar tatil olduğu için doğum asistanı görevi bulma konusunda hiçbir güçlük çıkmadı; ağustosun son haftası ile eylülün ilk iki haftası bu işi üstlenmeyi ayarladı. Bu görüşmeden sonra Philip, yaz döneminin sonundaki tüm sınavlar bittiği için biraz boşalmış olan Tıp Okulu’nda dolaştı; ardından nehir kenarındaki sette yürüdü. Duygularını izah edemezdi. Artık yeni bir hayata başlayabileceğini düşünüyor, geçmişin tüm hatalarını, aptallıklarını ve sefaletlerini ardında bırakıyordu. Akan nehir, her şeyin geçip gittiğini, daima geçtiğini ve hiçbir şeyin öneminin kalmadığını gösteriyordu; önünde uzanan gelecek ihtimallerle dopdoluydu.</p>

  <p>Blackstable’a dönüp amcasının malı mülküyle ilgili işlerle meşgul oldu. Mezadın ağustosun ortasında yapılmasına karar verildi; böylece yaz tatili için orada bulunan ziyaretçiler sayesinde daha iyi fiyatlar elde etmek mümkün olabilecekti. Kataloglar çıkarılıp Tercanbury, Maidstone ve Ashford’daki çeşitli sahaflara gönderildi.</p>

  <p>Philip bir öğleden sonra, Tercanbury’ye gidip eski okulunu görmeyi kafasına koydu. O zamandan beri kendi kendisinin efendisi olduğuna dair bir hisle, kalbinde büyük bir rahatlamayla oradan ayrıldığı günden beri hiç gitmemişti. Tercanbury’nin uzun yıllar boyunca çok iyi bildiği dar sokaklarında dolaşmak tuhaf geldi. Hâlâ orada olup hâlâ aynı şeyleri satan eski dükkânlara; bir vitrinlerinde okul kitaplarını, dini eserleri, en yeni romanları, diğerinde de katedralin ve şehrin fotoğraflarını sergileyen kitapçılara; kriket sopaları, olta takımları, tenis raketleri ve futbol topları bulunan spor mağazalarına; tüm ergenliği boyunca giysilerini yapan terziye; ve amcasının ne zaman Tercanbury’ye gelecek olsa balık aldığı balıkçıya baktı. Ardında kırmızı tuğlalı hazırlık okulu binası olan yüksek bir duvarın bulunduğu pis sokakta yürüdü. Daha ileride King’s School’a giden geçit vardı, etrafında çeşitli binaların bulunduğu dörtgen avluda dikildi. Saat daha dörttü ve oğlanlar koşarak okuldan çıkıyordu. Cüppeleri ve kepleriyle öğretmenleri gördü, ona yabancıydılar. Buradan gideli on yılı aşkın bir zaman olmuştu, pek çok şey değişmişti. Müdürü gördü; ağır ağır yürüyerek okul binasından çıkmış, Philip’in altıncı sınıfta olduğunu tahmin ettiği büyük bir oğlanla konuşarak kendi evine doğru yürüyordu; biraz değişmişti, Philip’in hatırladığı gibi aynı yabani gözlerle uzun boylu, ceset gibi, romantik görünüşlüydü; ama siyah sakal artık kırlaşmaya başlamıştı ve koyu renk, solgun suratındaki çizgiler daha derindi. Philip’in içinden gidip onunla konuşmak geldi, ama kendisini unutmuş olmasından korktu ve kim olduğunu açıklama düşüncesi canını sıktı.</p>

  <p>Oğlanlar birbirleriyle konuşarak sallana sallana yürüyordu, o sırada üstünü değiştirmek için acele edenler top oynamaya çıktılar; ikili üçlü gruplar halindeki diğerleri itişe kakışa kapıdan çıktılar, Philip onların kriket sahasına gittiklerini anladı; diğerleri ağlarda vuruş yapmak için yeniden okul binasına girdiler. Philip onların ortasında bir yabancı gibi durdu; bir iki çocuk ona kayıtsız bir bakış attı; çünkü Norman merdiveninin cazibesine kapılan ziyaretçiler hiç de az değildi ve biraz ilgi çekerlerdi. Philip merakla baktı onlara. Kendisini onlardan ayıran mesafeyi hüzünle fark etti ve ne kadar çok şey yapmak isterken nasıl da azıcık bir şey başarabildiğini acı acı düşündü. Hafızadan silinip gitmiş tüm o yıllar tümüyle ziyan olmuş gibi geldi. Canlı ve kaygısız bu oğlanlar da tıpkı onun yaptığını yapmaktaydı; okuldan ayrılalı beri tek bir gün geçmemiş gibi geldi ona ve herkesi hiç değilse adıyla tanıdığı bu yerde artık tek bir kimseyi bile tanımıyordu. Birkaç yıl içinde bunlar da yerlerini başkalarına bırakacak, onun durduğu yerde yabancı gibi duracaklardı; ama bu düşünce ona hiçbir teselli vermedi; sadece insan varoluşunun halihazırdaki anlamsızlığını daha da vurguladı. Her nesil, manasız bir döngüyü tekrarlıyordu. Okul arkadaşları olan çocuklara ne olduğunu merak etti; artık neredeyse otuz yaşındaydılar; bazıları ölmüştü, ama diğerleri evlenmiş ve çocuk sahibi olmuştu; asker ve papaz, doktor, avukat olmuşlardı; gençliği arkalarında bırakmaya başlamış vakur adamlardı. Onlardan herhangi biri de kendisi gibi hayatı eline yüzüne bulaştırmış mıydı? Kendini adadığı çocuğu düşündü; komik olan, ismini hatırlayamıyordu; neye benzediğini tam olarak anımsıyordu, onun en yakın arkadaşıydı; ama ismi bir türlü aklına gelmedi. Geriye dönüp bakınca, onun için çektiği kıskançlık duygularını gülümseyerek hatırladı. İsmini hatırlayamamak sinir bozucuydu. Dörtgen avluyu aylak aylak yürüyerek geçen şunlar gibi tekrar çocuk olmaya özlem duydu, böylece yaptığı hatalardan kaçınabilir, en baştan başlayabilir ve hayattan daha fazla istifade edebilirdi. Dayanılmaz bir yalnızlık hissetti. Sadece hayatta kalmak için verdiği ümitsiz mücadele, yaşamanın ıstırabını öldürdüğünden son iki yıldır çektiği fukaralıktan neredeyse pişmanlık duydu. <i>Toprağa dönünceye dek ekmeğini alın teri dökerek kazanacaksın:</i><a class="dipnot2" href="../Text/dipnotlar.xhtml#a105" id="k105"><sup>[105]</sup></a>&nbsp;Bu insanoğlu üstüne salınmış bir lanet değil, onun varoluşla barışmasını sağlayan bir teselliydi.</p>

  <p>Ama Philip’in kendine tahammülü yoktu; hayatın yapısına dair düşüncelerini getirdi aklına: Çektiği mutsuzluk, detaylı ve güzel bir tasarımın bir parçasından başka bir şey değildi; gayretlice kendi kendine bu tasarıma zenginlik kattığı için her şeyi, kederi ve coşkuyu, zevki ve ıstırabı sevinçle kabule mecbur olduğunu söyledi. O bilinçli bir şekilde güzelliği aramıştı, küçük bir çocukken okul binasından görülen gotik katedrale bakmaktan nasıl haz aldığını hatırladı; oraya gidip bulutlu göğün altında gri görünen, insanın Tanrı’ya bir methiyesi gibi duran merkez kulesiyle devasa kütleye baktı; ama çocuklar ağlarda vuruş yapıyorlardı, çevik, güçlü ve aktiftiler; bağrışıp gülüştüklerini duydu. Gençliğin çığırışı dayatmacıydı ve karşısındaki güzel şeyleri sadece gözleriyle görebiliyordu.</p>
</body>
</html>