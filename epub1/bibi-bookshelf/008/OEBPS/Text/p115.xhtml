<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>115</h2>

  <p>Philip kış dönemi başlamadan önceki birkaç haftasını ayakta hasta bölümünde geçirdi ve ekim ayında normal işini yapmaya koyuldu. Hastaneden o kadar uzak kalmıştı ki kendisini büyük oranda yeni insanların arasında buldu; birbiriyle pek ilgisi olmayan farklı yıllardan insanlar vardı, onun döneminden olanların çoğu artık diplomasını almıştı: Bazıları taşradaki hastanelerde ve kliniklerde asistanlık ya da görevler üstlenmiş, bazıları da St. Luke’ta doktorluk yapmaya başlamıştı. İki yıl boyunca nadasa bıraktığı zihninin onu tazelediğini sanıyordu ve artık enerji dolu bir biçimde çalışabiliyordu.</p>

  <p>Athelny’ler onun talihinin böyle dönmesine pek memnundular. Amcasının eşyalarının satışından birkaç parça şeyi bir kenara ayırmıştı ve hepsine hediyeler verdi. Sally’ye, teyzesine ait bir altın zincir verdi. Kız artık büyümüştü. Bir terzinin yanında çıraklık yapıyordu ve her sabah saat sekizde, gün boyu Regent Caddesi’ndeki bir mağazada çalışmaya gidiyordu. Sally’nin samimi mavi gözleri, geniş bir alın ve parlak, gür saçları vardı; geniş kalçaları ve dolgun göğüsleriyle tombuldu; onun dış görünüşünden konuşmayı seven babası da onu sürekli şişmanlamaması konusunda uyarıyordu. Sağlıklı, hayvani ve kadınsı olduğu için çekiciydi. Pek çok hayranı vardı, ama onu heyecanlandırmıyorlardı; insanda, sevişmeyi saçmalık olarak gördüğüne dair bir izlenim bırakıyordu; genç erkeklerin onu ulaşılmaz bulduğunu düşünmek kolaydı. Sally yaşına göre olgundu: Ev işlerinde ve çocukların bakımında annesine yardım etmeye alışmıştı, bu yüzden idareci bir havası vardı; bu da annesinin, Sally’nin kendi bildiğini okumayı biraz fazla sevdiğini söylemesine yol açıyordu. Pek fazla konuşmuyordu ama büyüdükçe hayli espri anlayışı geliştirmişe benziyordu ve bazen yaptığı bir yorum, umursamaz dış görünüşünün altında aslında akranlarıylayken içten içe çok eğlendiği izlenimini uyandırıyordu. Philip, Athelny’nin büyük ailesinin geri kalanından gördüğü sevecen yakınlığı ondan asla göremiyordu. Ara sıra onun bu kayıtsızlığı biraz sinirine dokunuyordu. Onun gizemli bir tarafı vardı.</p>

  <p>Philip kolyeyi verince, Athelny şamatacı üslubuyla kızın onu öpmesinde ısrar etti; ama Sally kızarıp geri çekildi.</p>

  <p>“Hayır, öpmeyeceğim,” dedi.</p>

  <p>“Nankör aşüfte!” diye bağırdı Athelny. “Nedenmiş o?”</p>

  <p>“Erkeklerin beni öpmesi hoşuma gitmiyor,” dedi.</p>

  <p>Philip onun utandığını gördü ve memnuniyetle, Athelny’nin dikkatini başka bir şeye çekti. Bu hiç de zor bir şey değildi. Ama belli ki annesi daha sonra bu konuda konuşmuştu, çünkü Philip’in bir sonraki gelişinde, Sally baş başa kaldıkları birkaç dakikayı bundan bahsetmek için değerlendirdi.</p>

  <p>“Geçen hafta seni öpmediğimde bunu huysuzluk olarak görmedin, değil mi?”</p>

  <p>“Hem de hiç,” diyerek güldü Philip.</p>

  <p>“Mutlu olmadığım için değildi.” Hazırlandığı resmi ifadeyi söylerken birazcık kızardı. “Bu kolyeye daima değer vereceğim, senin bana bunu vermen de büyük incelik.”</p>

  <p>Philip onunla konuşmakta hep biraz güçlük çekmişti. Yapması gereken her şeyi büyük bir beceriyle yapıyordu, ama sohbet etmeye hiç ihtiyacı yokmuş gibi görünüyordu; yine de asosyal biri değildi. Bir pazar günü öğleden sonra, Athelny’yle karısı birlikte dışarı çıktıklarında ve aileden biri muamelesi gören Philip salonda kitap okurken, Sally gelip pencerenin yanına, dikiş dikmeye oturdu. Kızların giysileri evde yapılıyordu ve Sally’nin pazarlarını aylaklıkla geçirmeye vakti yoktu. Philip onun konuşmak istediğini düşündü ve kitabını bıraktı.</p>

  <p>“Okumana bak,” dedi kız. “Yalnız olduğun için gelip seninle oturayım dedim sadece.”</p>

  <p>“Şimdiye dek karşılaştığım en sessiz insansın,” dedi Philip.</p>

  <p>“Bu eve başka bir geveze lazım değil,” dedi.</p>

  <p>Sesinde hiçbir alay tonu yoktu: Sadece bir gerçeği dile getirmişti. Ama bu Philip’in aklına onun babasını ölçüp biçtiğini getirdi, yazık ki artık çocukluğunun kahramanı değildi ve kızın zihninde babasının eğlenceli sohbeti ile hayatlarını sık sık zora sokan müsrifliğinin birbirinden ayrılmaz biçimde yer aldığını anladı; onun retoriğini annesinin pratik sağduyusuyla karşılaştırıyordu; her ne kadar babasının hareketliliği onu eğlendirse de belki zaman zaman buna tahammül etmekte biraz zorlanıyordu. Kız elindeki işe eğilmiş haldeyken Philip ona baktı; sağlıklı, güçlü ve normaldi; düz göğüsleri ve kansız yüzleriyle onu mağazada diğer kızlar arasında görmek tuhaf olmalıydı. Mildred kansızlıktan mustaripti.</p>

  <p>Bir süre sonra, Sally’nin bir talibi olduğu ortaya çıktı. Ara sıra atölyeden edindiği arkadaşlarıyla dışarı çıkıyordu ve genç bir adamla tanışmıştı, çok iyi bir işi olan bir elektrik mühendisiydi, evlilik için en münasip adaydı. Bir gün Sally annesine, adamın ona evlenme teklifinde bulunduğunu söyledi.</p>

  <p>“Sen ne dedin?” diye sordu annesi.</p>

  <p>“Ah, bir süre daha kimseyle evlenmeyi düşünmediğimi söyledim ona.” Bir süre duraksadı, cümleleri arasında böyle yapmak huyuydu. “O kadar heyecanlıydı ki pazar günü çaya gelebileceğini söyledim.”</p>

  <p>Bu tam Athelny’ye göre bir olaydı. Bütün öğleden sonra, çocuklarını gülmekten yere yatar hale getirene dek, genç adama terbiye vermek için ağır baba rolünü nasıl oynayacağının provasını yaptı. Gelmesinden hemen önce, Athelny bir Mısır fesi çıkarıp, onu takmakta ısrar etti.</p>

  <p>“Hadi oradan, Athelny,” dedi karısı; her yıl biraz daha şişmanladığı için çok dar gelen siyah kadifeden en güzel elbisesini giymişti. “Kızın talihini kaçıracaksın.”</p>

  <p>Fesi çıkarmaya çalıştı, ama ufak tefek adam, çevik bir hareketle onun önünden kaçtı.</p>

  <p>“Çek elini, kadın. Hiçbir şey beni onu çıkarmaya ikna edemez. Bu genç adama, girmeye hazırlandığı ailenin hiç de sıradan olmadığını göstermek gerek.”</p>

  <p>“Anne, bırak kalsın,” dedi Sally, sakin, kayıtsız bir edayla. “Eğer Bay Donaldson bunun ne anlama geldiğini anlamazsa çekip gidebilir, uğurlar olsun.”</p>

  <p>Philip, genç adamın çok çetin bir sınava maruz kaldığını düşündü, çünkü Athelny kahverengi kadife ceketi, dökümlü siyah kravatı ve kırmızı fesiyle masum elektrik mühendisi için ürkütücü bir görüntü oluşturuyordu. Geldiğinde, ev sahibi tarafından gururlu bir İspanyol asilzadesi nezaketiyle, Bayan Athelny tarafından ise tümüyle cana yakın ve doğal bir edayla karşılandı. Eski demir masada, yüksek arkalıklı keşiş sandalyelerine oturdular ve Bayan Athelny, İngiltere’ye ve taşra bayramlarına özgü bir tarafı olan parlak bir demlikten çay doldurdu. Kendi elleriyle küçük kekler yapmıştı ve masada ev yapımı reçel vardı. Bu bir çiftlik çayıydı, Philip’e göre bu Jakoben evde çok ilginç ve hoş görünüyordu. Hangi acayip nedenle bilinmez, Athelny Bizans tarihi üstüne bir söylev çekmeye karar vermişti; <i>Decline and Fall</i>’ın diğer ciltlerini okumaktaydı ve işaretparmağını teatral bir havayla kaldırmış, talibin kulaklarını Theodora ve Irene’yle ilgili yüz kızartan hikâyelerle dolduruyordu. Bir kendini beğenmişlik sağanağı içinde, doğrudan misafirine hitap ederek konuşuyordu; genç adam ise çaresiz sessizce ve mahcubiyetle oturuyor, aralarda konuyla çok ilgilendiğini göstermek için başını aşağı yukarı sallıyordu. Bayan Athelny, Thorpe’un sohbetine hiç kulak asmadı, ama ara sıra genç adama biraz daha çay ister mi diye sormak ya da kek ve reçel almasında ısrar etmek için araya girdi. Philip Sally’yi izledi; kederli gözlerle, sessiz sakin, itaatkâr biçimde oturuyordu; uzun kirpiklerinden yanaklarına hoş gölgeler düşüyordu. Bu manzaranın hoşuna gidip gitmediği ya da genç adamı önemseyip önemsemediğini söylemek zordu. Anlaşılamazdı. Ama bir şey kesindi: Elektrik mühendisi yakışıklıydı, sarışındı ve tertemiz tıraş olmuştu, hoş düzgün hatları ve dürüst bir suratı vardı; uzun boylu ve yapılıydı. Philip onun Sally için mükemmel bir eş olacağını düşünmekten kendini alamadı ve onları beklediğini düşündüğü mutluluk karşısında bir kıskançlık sancısı hissetti.</p>

  <p>O sırada talip, gitme zamanının geldiğini düşündüğünü söyledi. Sally tek kelime etmeden ayağa kalktı ve onu kapıya kadar geçirdi. Döndüğünde babası şöyle deyiverdi:</p>

  <p>“Eh, Sally, bize göre senin genç çok hoş biri. Onu ailemize kabul etmeye hazırız. Hadi evlilik ilanını verelim, ben de bir düğün şarkısı besteleyeceğim.”</p>

  <p>Sally çaydan kalanları toplamaya koyuldu. Cevap vermedi. Birden Philip’e hızlı bir bakış attı.</p>

  <p>“Onu nasıl buldunuz, Bay Philip?”</p>

  <p>Diğer çocukların yaptığı gibi ona Phil Amca demeyi hep reddetmişti, Philip de demiyordu.</p>

  <p>“Bence çok güzel bir çift oldunuz.”</p>

  <p>Kız ona bir kez daha çabucak baktı, ardından hafifçe kızarıp işini yapmaya devam etti.</p>

  <p>“Bence çok hoş, terbiyeli bir delikanlı,” dedi Bayan Athelny, “ve her kızı mutlu edebilecek türden biri.”</p>

  <p>Sally bir iki dakika cevap vermedi, Philip merakla ona baktı: Annesinin sözlerini düşündüğü sanılabilirdi, öte yandan aydedeyi de düşünüyor olabilirdi.</p>

  <p>“Neden seninle konuşulduğunda cevap vermiyorsun Sally?” dedi annesi, biraz sinirli bir şekilde.</p>

  <p>“Bence aptalın teki.”</p>

  <p>“Teklifini kabul etmeyecek misin yani?”</p>

  <p>“Hayır, etmeyeceğim.”</p>

  <p>“Daha ne istiyorsun bilmem,” dedi Bayan Athelny, kızdığı artık bariz biçimde belli oluyordu. “Çok düzgün bir delikanlı, üstelik sana eksiksiz güzel bir yuva sağlayabilir. Sensiz de burada besleyecek hayli boğazımız var. Eline böyle bir şans geçip de onu değerlendirmemek çok fena. Ayrıca zor işleri yaptırabileceğin bir yardımcın da olur tahmin ediyorum.”</p>

  <p>Philip, Bayan Athelny’nin hayatının zorluklarını doğrudan dile getirdiğini daha önce hiç duymamıştı. Her bir çocuğa bakmanın ne kadar önemli olduğunu gördü.</p>

  <p>“Kıyameti koparmanın faydası yok anne,” dedi Sally kendi sakin üslubuyla. “Onunla evlenmeyeceğim.”</p>

  <p>“Bence sen çok taş kalpli, zalim, bencil bir kızsın.”</p>

  <p>“Kendi hayatımı kazanmamı istiyorsan, daima hizmetçilik yapabilirim anne.”</p>

  <p>“Aptallık etme, babanın bunu yapmana asla izin vermeyeceğini biliyorsun.”</p>

  <p>Philip Sally’nin bakışını yakaladı ve bunda azıcık bir eğlenme parıltısı gördüğünü sandı. Bu sohbette onun espri anlayışına hitap edenin ne olduğunu merak etti. Tuhaf bir kızdı.</p>
</body>
</html>