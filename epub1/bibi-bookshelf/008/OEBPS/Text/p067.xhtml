<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>67</h2>

  <p>Philip sabırsızlıkla Londra’ya dönmeyi bekledi. Blackstable’da geçirdiği iki ay boyunca, Norah ona düzenli olarak yazdı; bunlar kalın, iri harflerle yazılmış uzun mektuplardı; keyifli esprilerle günlük yaşamın küçük olaylarını tasvir ediyordu; ev sahibesiyle yaşadığı sıkıntılar, kahkahayla geçen zengin yemekler, provalardaki komik olaylar -Londra tiyatrolarının birindeki önemli bir piyeste yürüyerek geçiyordu- ve kısa romanlarının yayıncılarıyla yaşadığı tuhaf maceralar. Philip bol bol kitap okudu, yüzdü, tenis oynadı ve denize açıldı. Ekimin başında, İkinci Birleşik sınavı için Londra’ya döndü. Bu sınavı geçmeyi çok istiyordu, çünkü bu sıkıcı müfredatın sonuydu; bu halledildikten sonra bir öğrenci ayakta bakılan hastalar asistanı oluyor, ders kitapları kadar erkeklerle ve kadınlarla da bağlantı kuruyordu. Philip, Norah’yı her gün gördü.</p>

  <p>Lawson yazını Poole’da geçirmiş, iskeleyi ve plajı betimleyen pek çok eskiz çizmişti. Birkaç portre siparişi almıştı ve kötü ışık onu buradan uzaklaştırana dek Londra’da kalmaya niyet etmişti. Hayward da Londra’daydı, kışı yurtdışında geçirmeyi düşünüyordu, ama gitme kararını bir türlü veremediğinden haftalarca kaldı. Hayward son iki üç yılda şişmanlamıştı -Philip’in onunla Heidelberg’de ilk tanışmasından bu yana beş yıl geçmişti- ve kelleşmeye başlamıştı. Bu konuda çok hassastı ve başının tepesindeki çirkin yamayı gizlemek için saçını uzun tutuyordu. Tek tesellisi, alnının artık çok soylu görünmesiydi. Mavi gözleri rengini yitirmişti; yorgun bir solgunlukları vardı; gençliğin dolgunluğunu yitirmiş ağzı da zayıf ve solgundu. Gelecekte yapacağı işlerden hâlâ belli belirsiz, ama daha az inançla söz ediyordu; arkadaşlarının artık ona inanmadığının bilincindeydi: İki üç bardak viskiyle sarhoş olduğunda matem havasına bürünmeye meylediyordu.</p>

  <p>“İşe yaramazın tekiyim,” diye mırıldanırdı, “Hayat mücadelesinin zalimliğine uygun değilim. Tek yapabildiğim kenarda durup adi kalabalıkların, iyi şeylerin peşinde itişip kakışmasını izlemek.”</p>

  <p>Başarısızlığın başarılı olmaktan daha hassas, daha üstün bir şey olduğu duygusu uyandırıyordu insanda. Araya mesafe koymasının nedeninin alelade ve süfli olana duyduğu tiksintiden kaynaklandığını demeye getiriyordu. Platon’dan çok güzel söz ediyordu.</p>

  <p>“Şimdiye dek Platon’dan kurtulduğunu sanırdım,” dedi Philip tahammülsüzce.</p>

  <p>“Öyle mi?” diye sordu kaşlarım kaldırıp.</p>

  <p>Bu konuya girme niyetinde değildi. Son zamanlarda, sessiz kalmanın etkili yüceliğini keşfetmişti.</p>

  <p>“Aynı şeyi dönüp dönüp okumanın ne yararı var anlamıyorum,” dedi Philip. “Sadece yorucu bir aylaklık biçimi bence.”</p>

  <p>“Çok büyük bir akla sahip olduğunu, en büyük yazarı ilk okumada anlayabileceğini mi düşünüyorsun peki?”</p>

  <p>“Onu anlamak istemiyorum, eleştirmen değilim ben. Onunla onun için değil, kendim için ilgileniyorum.”</p>

  <p>“Neden okuyorsun o zaman?”</p>

  <p>“Kısmen zevk için, çünkü bu bir alışkanlık ve okumadığımda, sigara içmediğimde olduğu gibi rahatsızlık duyuyorum. Bir kitap okuduğumda onu sadece gözlerimle okur gibi görünsem de ara sıra <i>benim için</i> anlamı olan bir paragrafa, belki sadece bir ifadeye denk geldiğimde o benim bir parçam oluyor; kitaptan benim için faydalı olabilecek her şeyi alıyorum, onu on kez daha okusam da daha fazlasını alamam. Bana göre insan açmamış bir gonca gibidir ve okuduklarının ya da yaptıklarının çoğu onda bir etki yaratmaz; ama insan için özel bir önemi olan belli şeyler şeyler vardır ve bunlar bir yaprağın açılmasını sağlar; yapraklar da teker teker açılır ve sonunda çiçek olur.”</p>

  <p>Philip kendi metaforundan tatmin olmamıştı ama hissettiği, yine de tam olarak emin olamadığı bir şeyi başka türlü nasıl açıklayabileceğini bilmiyordu.</p>

  <p>“Bir şeyler yapmak istiyorsun, bir şeyler olmak istiyorsun,” dedi Hayward omuz silkerek. “Bu çok alelade.”</p>

  <p>Philip artık Hayward’ı çok iyi tanıyordu. Zayıf ve kibirliydi, o kadar kibirliydi ki duygularını incitmemek için sürekli dikkatli olmanız gerekiyordu; aylaklıkla idealizmi birbirine karıştırmıştı, bu yüzden onları ayıramıyordu. Bir gün Lawson’ın atölyesinde bir gazeteciyle tanıştı; bu gazeteci onun sohbetinden büyük keyif aldı ve bir hafta sonra bir gazetenin editörü kendisi için birtakım eleştiriler yazmasını önerdi. Hayward kırk sekiz saat boyunca kararsızlığın ıstırabını çekti. Bu tür bir iş yapmaktan o kadar uzun süre bahsetmişti ki doğrudan reddedecek yüzü yoktu, ama bir şeyler yapma düşüncesi de içini panikle dolduruyordu. Sonunda öneriyi geri çevirip özgürce nefes aldı.</p>

  <p>“Çalışmamı kesintiye uğratırdı,” dedi Philip’e.</p>

  <p>“Hangi çalışma?” diye sordu Philip zalimce.</p>

  <p>“İç yaşamım,” diye cevapladı.</p>

  <p>Ardından Cenevreli profesör Amiel<a class="dipnot2" href="../Text/dipnotlar.xhtml#a88" id="k88"><sup>[88]</sup></a>&nbsp;hakkında çok güzel şeyler söyleyerek konuşmasını sürdürdü; profesörün zekâsı asla erişilemeyecek bir başarı vaat ediyordu; ölümüne dek başarısızlığının nedeni ve bahanesi, evrakı içinde bulunan harika bir günlükte ortaya çıkmıştı. Hayward esrarengiz biçimde gülümsedi.</p>

  <p>Ama Hayward kitaplardan hâlâ keyifle bahsediyordu; seçkin bir zevke sahipti ve mükemmel seçimler yapıyordu; fikirlere karşı, onu eğlenceli bir arkadaş kılan daimi bir ilgiye sahipti. Aslında onun için bir şey ifade etmiyorlardı, çünkü bunlardan hiç etkilenmiyordu; ama onlara bir açık artırma salonundaki porselen parçalara sahipmiş gibi yaklaşıyor; onların şekillerini ve perdahlarını keyifle ele alıyor, kafasında onlara fiyat biçiyordu; ardından onları yeniden kutularına yerleştirip bir daha hiç düşünmüyordu.</p>

  <p>Çok önemli bir keşifte bulunan da Hayward oldu. Bir akşam, iyice hazırlandıktan sonra Philip’le Lawson’ı Beak Caddesi’nde bulunan bir tavernaya götürdü, burası sadece mekân olarak ya da tarihiyle değil -romantik hayal gücünü harekete geçiren on sekizinci yüzyıl zaferlerinin anılarını taşıyordu- Londra’nın en iyisi olan enfiyesiyle ve hepsinden de önemlisi pançıyla ünlüydü. Hayward onları geniş, uzun, pislik içindeki hali büyüleyici olan bir salona götürdü; duvarlarında büyük çıplak kadın resimleri asılıydı: Bunlar Haydon ekolünün devasa alegorileriydi, ama duman, gaz kokusu ve Londra atmosferi onlara eski ustaların eserleriymiş gibi bir zenginlik katmıştı. Koyu renk ahşap duvar kaplamaları, kocaman, kararmış altın kornişler, maun masalar salona mükellef bir rahatlık havası veriyordu ve duvar boyunca uzanan deri kaplı koltuklar yumuşak ve konforluydu. Kapının karşısındaki bir masada bir koçbaşı vardı ve ünlü enfiye bunun içinde duruyordu. Panç sipariş ettiler. İçtiler. Sıcak rom pançıydı. Bunların ihtişamını anlatmaya kalemin gücü yetmez; ayık sözcük dağarcığı, bu anlatının kıt yakıştırması görevini adamakıllı yerine getirmeye yetersiz kalır; şatafatlı terimler; süslenmiş, egzotik cümleler, tahrik olmuş hayal gücünde kendini gösterir. Burası kanı kaynatıyor, kafayı temizliyordu; ruhu sağlıkla dolduruyordu; aklı, ince zekâyı bir an önce dillendirmeye ve başkalarının ince zekâsını takdir etmeye hazırlıyordu. Müziğin muğlaklığına ve matematiğin kesinliğine sahipti. Niteliklerinden sadece biri başka bir şeyle karşılaştırılabilirdi; iyi bir kalbin sıcaklığına sahipti; ama tadı, kokusu, hissi kelimelerle ifade edilemezdi. Sonsuz nezaketiyle Charles Lamb’ın buna kalkışması, onun zamanındaki hayatın güzel resimlerini çizmiş olabilirdi; Lord Byron, Don Juan’ın bir kıtasında imkânsızı hedefleyerek arınmayı başarmış olabilir; Oscar Wilde, İsfahan’ın mücevherlerini Bizans brokarlarına işleyerek, tedirgin edici bir güzellik yaratmış olabilirdi. Böyle düşününce, zihin Elagabalus’un ziyafetlerinin görüntüleriyle serseme dönüyordu; ve hafifçe hissedilen Debussy armonileri, unutulmuş bir neslin eski giysileri, fırfırlı yakaları, şosetleri, kolsuz ceketleri içinde tutulan göğüslerin demode, hoş romantizmini, vadilerden gelen zambakların baygın kokularına ve çedar peynirinin tadına katıyordu.</p>

  <p>Hayward, bu paha biçilemez içeceğin temin edilebildiği tavernanın adını, onunla birlikte Cambridge’de bulunan ve adı Macalister olan bir adamla sokakta rastlaşması sonucu öğrendi. Bir borsa simsarı ve filozoftu. Haftada bir kez bu tavernaya gelme alışkanlığı vardı ve kısa zamanda Philip, Lawson ve Hayward her salı akşamı orada buluşma alışkanlığı geliştirdi: Adet değişikliği bunu biraz sıklaştırdı ki bu da sohbetten zevk alan insanlar için bir avantajdı. Macalister iri kemikli bir adamdı, genişliğine göre fazla kısaydı; büyük, tombul bir suratı, yumuşak bir sesi vardı. Kant üzerine çalışıyordu ve her şeyi saf aklın görüş açısından değerlendiriyordu. Doktrinlerini izah etmekten keyif alıyordu. Philip onu heyecanlı bir ilgiyle dinledi. Uzun bir süre önce hiçbir şeyin metafizik kadar hoşuna gitmediği düşüncesine varmıştı, ama bunun hayattaki olaylara ne fayda sağladığından emin değildi. Blackstable’da derin derin düşünmelerinin bir sonucu olarak ortaya çıkan bu küçük düzenli sistem, Mildred’a vurulduğu sırada bariz bir yarar sağlamamıştı. Aklın, hayatın idaresinde pek bir yardımı olduğunu söyleyemiyordu. Ona göre, hayat kendi kendisini yaşıyordu. Onu ve acizliğini ele geçiren duygunun şiddetini, sicimlerle yere bağlanmış gibi ona karşı koyuşunu gayet canlı bir biçimde hatırlıyordu. Kitaplarda pek çok bilgece şey okumuştu ama ancak kendi tecrübelerine dayanarak değerlendirme yapabilirdi (diğer insanlardan farklı olup olmadığını bilmiyordu); bir eylemin avantajlarını ve dezavantajlarını hesaplamıyordu, bunu yapacak olsa başına iyi şeyler gelebilir, zarar ihmalkârlığın bir sonucu olabilirdi; ama tüm benliği karşı konulamaz biçimde harekete geçmişti. Tek bir parçasıyla değil, bütün benliğiyle hareket ediyordu. Onu ele geçiren gücün akılla hiçbir alakası yok gibiydi: Aklın tek yaptığı, ruhunun gayretle aradığını elde etme yöntemlerini göstermekti.</p>

  <p>Macalister ona Koşulsuz Buyruk’u hatırlattı:</p>

  <p>“Öyle hareket et ki her eylemin, tüm insanların eylemleri için evrensel bir kural oluşturabilsin.”</p>

  <p>“Bu bana tam bir saçmalık gibi geliyor,” dedi Philip.</p>

  <p>“Immanuel Kant’ın söylediği herhangi bir şey için böyle bir laf edebilmen çok büyük cesaret,” diyerek terslendi Macalister.</p>

  <p>“Neden? Birisinin söylediği bir şeyi ululamak, insanın inisiyatifini yavaş yavaş yok eden bir özelliktir: Dünyada gereğinden çok daha fazla şeye yücelik atfediliyor. Kant bir şeyleri doğru olduğu için değil, o Kant olduğu için düşündü.”</p>

  <p>“Pekâlâ, senin Koşulsuz Buyruk’a itirazın nedir? ”</p>

  <p>(İmparatorlukların kaderleri muallaktaymış gibi konuştular.)</p>

  <p>“İnsanın irade göstererek kendi yolunu seçebileceğini iddia ediyor. Ayrıca aklın en güvenilir rehber olduğunu söylüyor. Neden onun söyledikleri, tutkunun söylediklerinden daha iyi olsun ki? Bunlar farklı şeyler. Hepsi bu.”</p>

  <p>“Tutkularının hoşnut bir kölesine benziyorsun.”</p>

  <p>“Köleyim çünkü kendime mâni olamıyorum, ama hoşnut değilim,” diyerek güldü Philip.</p>

  <p>Konuşurken, onu Mildred’ın peşinden gitmeye sürükleyen şiddetli deliliği düşündü. Buna ne kadar sinirlendiğini ve onun yüzünden nasıl da aşağılanmış hissettiğini hatırladı.</p>

  <p>“Tanrı’ya şükür, artık bundan tamamen kurtuldum,” diye düşündü.</p>

  <p>Yine de bunu samimiyetle söyleyip söylemediğinden emin değildi. O tutkunun etkisindeyken, fevkalade bir coşku hissetmiş, aklı olağandışı bir güçle çalışmıştı. Daha canlıydı; bütün varoluşta, hayatın artık önemsiz ve sıkıcı görünmesine yol açan bir heyecan, ruhta arzulu bir hararet olmuştu. Katlandığı tüm o sefalete karşılık, hissettiği heyecanda, varoluşu dopdolu yaşamada bir telafi vardı.</p>

  <p>Ama Philip’in talihsiz sözleri onu iradenin özgürlüğüne dair bir tartışmaya soktu ve güçlü hafızasıyla Macalister, argüman üstüne argüman sundu. Diyalektikten zevk alan bir zekâsı vardı, Philip’i kendisiyle çelişmeye zorladı; onu ancak taviz vererek kurtulabileceği köşelere sıkıştırdı; mantıkla şaşırttı ve otoriteyle hırpaladı.</p>

  <p>Sonunda Philip şöyle dedi:</p>

  <p>“Pekâlâ, başka insanlar için bir şey diyemem. Sadece kendi adıma konuşabilirim. Özgür irade yanılsaması kafamda o kadar güçlü ki ondan kurtulamıyorum, ama sadece bir yanılsama olduğuna da inanıyorum. Ama bu yanılsama, eylemlerimin en güçlü sebeplerinden birini oluşturuyor. Bir şey yapmadan önce seçeneğim olduğunu hissediyorum, bu da yaptığım şeyi etkiliyor; ama ardından, her şey olup bittikten sonra, bunun ta en başından kaçınılamaz olduğuna inanıyorum.”</p>

  <p>“Bundan ne sonuç çıkarıyorsun?” diye sordu Hayward.</p>

  <p>“Ne çıkaracağım, sadece pişmanlığın faydasızlığını. Evrenin tüm güçleri bir şeyi oldurup öldürmeye yönelmişken, olmuşla ölmüşe üzülmenin faydası yok.”</p>
</body>
</html>