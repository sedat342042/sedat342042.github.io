<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>2</h2>

  <p>Aradan bir hafta geçmişti. Philip, Bayan Watkin’in Onslow Gardens’daki evinin misafir odasında, yerde oturuyordu. Tek çocuktu ve kendi kendine oynamaya alışkındı. Oda masif mobilyalarla doluydu, her kanepede üç büyük yastık vardı. Her berjer koltukta ise bir yastık bulunuyordu. Çocuk tüm bunları kullanarak, hafif ve taşınması kolay küçük yaldızlı sandalyelerin de yardımıyla, perdelerin arkasında gizlenen Kızılderililerden saklanmasını sağlayacak özenli bir mağara kurmuştu kendisine. Kulağını yere koyup çayırda hızla yol alan buffalo sürüsünü dinledi. O sırada kapının açıldığını duyup fark edilmemek için nefesini tuttu; ama kuvvetli bir el bir sandalyeyi çekti ve yastıklar yere düştü.</p>

  <p>“Seni yaramaz çocuk, Bayan Watkin sana çok <i>kızacak."</i></p>

  <p>“Merhaba Emma!” dedi çocuk.</p>

  <p>Bakıcı eğilip onu öptü, ardından yastıkları silkeleyip yerlerine yerleştirmeye koyuldu.</p>

  <p>“Eve mi gidiyorum?” diye sordu.</p>

  <p>“Evet, seni almaya geldim.”</p>

  <p>“Yeni elbise giymişsin.”</p>

  <p>Yıl bin sekiz yüz seksen beşti ve bakıcı, eteğini kabarık gösteren bir jüpon giymişti. Siyah kadife elbisesinin kolları dar, omuzları düşüktü; etekte üç büyük farbala vardı. Kadife çizgileri olan siyah bir bone takmıştı. Emma tereddüt etti. Beklediği soru gelmemişti, bu yüzden hazırlandığı cevabı veremiyordu.</p>

  <p>“Annenin nasıl olduğunu sormayacak mısın?” dedi nihayet.</p>

  <p>“Ah, unuttum. Annem nasıl?”</p>

  <p>Artık hazırdı.</p>

  <p>“Annen gayet iyi ve mutlu.”</p>

  <p>“Oh, çok sevindim.”</p>

  <p>“Annen uzaklara gitti. Onu bir daha göremeyeceksin.”</p>

  <p>Philip onun ne demek istediğini anlamadı.</p>

  <p>“Neden?”</p>

  <p>“Annen artık cennette.”</p>

  <p>Kadın ağlamaya başladı, pek bir şey anlamamakla birlikte Philip de ağladı. Sarıya çalan kumral saçları ve geniş yüz hatları olan Emma uzun boylu, iri kemikli bir kadındı. Devonshire’dan gelmişti ve uzun yıllar Londra’da çalışmış olmasına rağmen belirgin aksanını hiç kaybetmemişti. Gözyaşları duygusallığını artırdı, küçük oğlanı göğsüne bastırdı. Dünyadaki koşulsuz tek sevgiden yoksun kaldığı için bu çocuğa içten içe acıyordu. Onun yabancılara teslim edilmek zorunda kalması korkunç geliyordu. Ama kısa bir süre içinde kendini topladı.</p>

  <p>“William Amcan seni bekliyor,” dedi. “Git de Bayan Watkin’e veda et, ardından eve gideceğiz.”</p>

  <p>“Veda etmek istemiyorum,” diye karşılık verdi çocuk, içgüdüsel olarak gözyaşlarını gizleme telaşındaydı.</p>

  <p>“Peki o zaman, yukarı çıkıp şapkanı al.”</p>

  <p>Gidip şapkasını aldı, aşağı indiğinde Emma onu holde bekliyordu. Çocuk yemek odasının arkasındaki çalışma odasından gelen sesleri duydu. Duraksadı. Bayan Watkin’le kız kardeşinin arkadaşlarıyla sohbet ettiğini biliyordu ve oraya giderse -dokuz yaşındaydı- ona acıyacaklarını hissetti.</p>

  <p>“Gidip Bayan Watkin’e veda edeceğim galiba.”</p>

  <p>“Bence de iyi edersin,” dedi Emma.</p>

  <p>“Odaya gidip onlara içeri geleceğimi haber ver,” dedi çocuk.</p>

  <p>Bu fırsatı en iyi şekilde değerlendirmek istiyordu. Emma kapıyı çalıp içeri girdi. Çocuk onun konuştuğunu duydu.</p>

  <p>“Küçükbey Philip sizinle vedalaşmak istiyor hanımım.”</p>

  <p>Aniden sohbet kesildi, Philip topallayarak içeri girdi. Henrietta Watkin kırmızı yüzü ve boyalı saçlarıyla iriyarı bir kadındı. O günlerde saç boyamak eleştirilere yol açıyordu ve Philip, vaftiz annesi saçının rengini değiştirdiğinde evde pek çok dedikoduya kulak misafiri olmuştu. Bu kadın, kendini memnuniyetle yaşlılık dönemine teslim etmiş ablasıyla birlikte yaşıyordu. Philip’in tanımadığı iki kadın ziyarete gelmişti ve hepsi şimdi merakla ona bakıyordu.</p>

  <p>Bayan Watkin kollarını açıp, “Zavallı evladım,” dedi.</p>

  <p>Ağlamaya başladı. Philip onun neden öğle yemeğine inmediğini ve siyah elbise giydiğini şimdi anlıyordu. Kadın konuşamıyordu.</p>

  <p>“Eve gitmem gerek,” dedi Philip nihayet.</p>

  <p>Kendini Bayan Watkin’in kollarından sıyırdı, kadın onu tekrar öptü. Ardından ablasının yanına gidip onunla da vedalaştı. Yabancı kadınlardan biri onu öpüp öpemeyeceğini sordu, Philip ciddi bir tavırla buna izin verdi. Ağlamasına rağmen, uyandırdığı bu duygulardan keyif de alıyordu; önemsendiği duygusunu yaşamak için biraz daha kalmaktan memnun olurdu ama onun gitmesini beklediklerini hissetti, bu yüzden Emma’nın kendisini beklediğini söyledi. Odadan çıktı. Emma bodrum kattaki bir arkadaşıyla konuşmak için aşağı inmişti, çocuk onu sahanlıkta bekledi. Henrietta Watkin’in sesini duydu.</p>

  <p>“Annesi en yakın arkadaşımdı. Onun öldüğünü düşünmeye katlanamıyorum.”</p>

  <p>“Cenazeye gitmemeliydin Henrietta,” dedi ablası. “Bunun seni altüst edeceğini biliyordum.”</p>

  <p>Sonra yabancılardan biri konuştu.</p>

  <p>“Zavallı küçük, onun dünyada yapayalnız olduğunu düşünmek korkunç. Topallıyor da.”</p>

  <p>“Evet, doğuştan yumru ayaklı. Annesi buna çok üzülüyordu.”</p>

  <p>Biraz sonra Emma döndü. Bir fayton çağırdılar, kadın sürücüye gidecekleri yeri söyledi.</p>
</body>
</html>