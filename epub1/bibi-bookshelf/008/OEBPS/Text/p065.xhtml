<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>65</h2>

  <p>Hayward’ın ziyareti Philip’e çok iyi geldi. Her geçen gün düşünceleri Mildred’dan biraz daha uzaklaştı. Geçmişe nefretle bakıyordu. Böyle bir aşkın onursuzluğuna kendisini nasıl kaptırdığını anlayamıyordu; Mildred’ı düşününce öfkeli bir nefretle doluyordu çünkü Philip’i böylesi bir utanca maruz bırakmıştı. Hayal gücünde artık kızın kişiliğindeki ve tavırlarındaki kusurları abartarak canlandırıyordu, bu yüzden onunla bir ilişkisinin olduğu düşüncesi tüylerini ürpertiyordu.</p>

  <p>“Bu tam da nasıl lanet olası zayıf bir tip olduğumu gösteriyor,” dedi kendi kendisine. Bu macera tıpkı insanın bir partide çok büyük bir pot kırmasına ve bunu mazur gösterecek hiçbir şey yapamamasına benziyordu: Tek devası unutmaktı. Maruz kaldığı alçalmanın dehşeti ona yardım etti. Derisinden sıyrılan ve eski kılıfına mide bulantısıyla bakan bir yılan gibiydi. Kendine yeniden hâkim olabildiği için övünüyordu; aşk denen bu deliliğe kapıldığında dünyanın ne çok zevkinden mahrum kaldığını fark etti; artık usanmıştı, eğer aşk buysa bir daha âşık olmak istemiyordu. Philip, Hayward’a başından geçenlerin bir kısmını anlattı.</p>

  <p>“Kalbinin en güçlü duygularını mahveden o vahşi tutku canavarından kurtulmak için dua eden Sofokles değil miydi?” diye sordu Hayward.</p>

  <p>Philip gerçekten de yeniden doğmuş gibiydi. Daha önce hiç solumamış gibi etraflarını saran havayı içine çekti ve dünyanın bütün gerçeklerinden bir çocuğun hissedeceği zevki aldı. Altı aylık delilik dönemini ağır ceza olarak adlandırıyordu.</p>

  <p>Philip bir resim galerisindeki özel bir sergi için Blackstable’dan -oradan gönderilmişti- bir kart aldığında, Hayward Londra’ya yerleşeli henüz birkaç gün olmuştu. Hayward’ı galeriye götürdü ve kataloğa bakınca, sergide Lawson’ın bir resminin de olduğunu gördü.</p>

  <p>“Kartı o gönderdi herhalde,” dedi Philip. “Hadi gidip onu bulalım, kesin kendi resminin önündedir.”</p>

  <p>Bu Ruth Chalice’in bir profil resmiydi, bir köşeye saklanmıştı ve Lawson da ondan uzakta değildi. Büyük, yumuşak bir şapka ve bol, soluk renkli giysilerinin içinde, özel sergi için toplanmış kalabalığın arasında kaybolmuş görünüyordu. Philip’i coşkuyla selamladı ve her zamanki gevezeliğiyle ona Londra’da yaşamaya geldiğini, Ruth Chalice’in şıllığın teki olduğunu, bir atölye tuttuğunu, Paris’le işinin bittiğini, bir portre siparişi aldığını ve birlikte yemeğe çıkıp eskilerden konuşmalarının iyi olacağını söyledi. Philip ona Hayward’la olan tanışıklığını hatırlattı ve Lawson’ın, Hayward’ın şık giysilerine ve soylu tavırlarına korkuyla karışık bir saygı göstermesini eğlenceli buldu. Bu giysiler, Lawson’la Philip’in paylaştığı küçük döküntü stüdyoda üstünde gördüklerinden daha iyi oturmuştu ona.</p>

  <p>Lawson yemekte haberlerini vermeyi sürdürdü. Flanagan, Amerika’ya dönmüştü. Clutton, ortadan kaybolmuştu. Sanatla ve sanatçılarla iletişimde olduğu müddetçe bir insanın hiçbir şey üretme şansının kalmayacağı sonucuna varmıştı: Yapılacak tek şey bir an önce uzaklaşmaktı. Bu adımı kolaylaştırmak için Paris’teki tüm arkadaşlarıyla kavga etmişti. Onlara acı ama gerçek şeyleri söyleme becerisi edinmişti; o şehirle işinin bittiğini ve Barcelona’ya giderken trenden gördüğü, İspanya’nın kuzeyinde küçük bir kasaba olan Girona’ya yerleşeceğini ilan etmişti. Artık orada yalnız yaşıyordu.</p>

  <p>“Ondan bir şey olacak mı acaba?” dedi Philip.</p>

  <p>Kişiyi marazi ve huysuz kılan, zihindeki çok müphem bir şeyi ortaya çıkarmak için verilen mücadelenin insani tarafı ilgisini çekiyordu. Philip kendisinin de aynı halde olduğunu belli belirsiz hissetti, ama onun durumunda kafasını allak bullak eden şey yaşamının idaresiydi. Bu, onun kendisini ifade aracıydı ve bununla ne yapması gerektiği konusunda net değildi. Ama bu düşünceler silsilesini daha fazla sürdürecek zamanı olmadı çünkü Lawson, Ruth Chalice’le olan ilişkisini tüm detaylarıyla anlatmaya başladı. Kız onu İngiltere’den yeni gelmiş genç bir öğrenci için terk etmişti ve çok rezil davranışlar sergilemişti. Lawson birinin çıkıp genç adamı kurtarması gerektiğini gerçekten düşünmüştü. Kız onu mahvedecekti. Philip, Lawson’ın esas kindarlığının, resmettiği portrenin ortasındayken ilişkinin bitmesi olduğunu anladı.</p>

  <p>“Kadınlarda gerçek sanat duygusu hiç yok,” dedi. “Sadece varmış gibi yapıyorlar.” Ama gayet filozofça bitirdi: “Ondan dört portre çıkarmakla birlikte, üstünde çalıştığım sonuncusu herhangi bir başarı kazanabilir miydi emin değilim.”</p>

  <p>Philip, ressamın aşk ilişkilerini böyle kolayca idare etmesini kıskandı. On sekiz ayını gayet keyifli geçirmiş, bedavaya şahane bir modeli olmuş ve sonunda ondan, çok büyük bir sıkıntı çekmeden ayrılmıştı.</p>

  <p>“Cronshaw’dan naber?” diye sordu Philip.</p>

  <p>“Ah, onun işi bitti,” diye cevapladı Lawson, gençliğinin neşeli vurdumduymazlığıyla. “Altı ay içinde ölecek. Geçen kış zatürreeye yakalandı. Yedi hafta İngiliz hastanesinde kaldı ve çıkınca ona tek şansının içkiyi bırakmak olduğunu söylediler.”</p>

  <p>“Zavallıcık,” diyerek gülümsedi kendini aşırı yiyip içmeden sakınan Philip.</p>

  <p>“Kısa bir süre uzak da durdu. Eskisi gibi Lilas’ya gidiyordu, oradan fazla uzak kalamadı ama sıcak süt içiyordu, <i>avec de la fleur d’oranger,</i> acayip de sıkıcı bir tip olup çıkmıştı.”</p>

  <p>“Gerçeği ondan fazla saklayamadınız tahmin ederim.”</p>

  <p>“Ah, kendisi biliyordu. Kısa bir süre önce yeniden viskiye başladı. Hayata yeniden başlamak için fazla yaşlı olduğunu söyledi. Altı ay mutlu olup sonunda ölmeyi, beş yıl daha yaşamaya tercih etti. Bir de son zamanlarda fena halde züğürt galiba. Yani, hastalığı süresince hiçbir şey kazanmadı, birlikte yaşadığı sürtük de ona berbat davranıyor.”</p>

  <p>“Onu ilk gördüğümde son derece hayran kaldığımı hatırlıyorum,” dedi Philip. “Harika biri olduğunu düşünmüştüm. O kaba, orta sınıf meziyetinin bedel ödemek zorunda kaldığını görmek çok kötü.”</p>

  <p>“Elbette ciğeri beş para etmezin biri. Er ya da geç dibe vuracağı belliydi,” dedi Lawson.</p>

  <p>Lawson’ın durumun ne kadar acıklı olduğunu anlamaması Philip’in kalbini kırdı. Elbette etki-tepki meselesiydi ama bunların birbirini izlemek zorunda olmasında hayatın tüm trajedisi yatıyordu.</p>

  <p>“Ah, unuttum,” dedi Lawson. “Sen gittikten hemen sonra sana bir hediye gönderdi. Dönersin sanmıştım, o yüzden önemsemedim; sonra da göndermeye değmez diye düşündüm; ama geri kalan tüm eşyalarımı Londra’ya getirdim, bir gün atölyeme gelip alabilirsin onu istersen.”</p>

  <p>“Ne olduğunu söylemedin henüz.”</p>

  <p>“Ah, sadece eski püskü bir halı parçası. Herhangi bir şey edeceğini sanmam. Bir gün ona bu pis şeyi ne halt etmeye gönderdiğini sordum. Bana onu Rue de Rennes’de bir dükkânda gördüğünü ve on beş franga satın aldığını söyledi. İran halısı galiba. Senin ona hayatın anlamını sorduğunu söyledi, cevabı da buymuş. Ama çok sarhoştu.”</p>

  <p>Philip güldü.</p>

  <p>“Ah, evet, biliyorum. Alacağım onu. Bu onun en sevdiği bayat şakasıydı. Bana kendimin araştırıp bulmam gerektiğini söyledi, yoksa cevabın hiçbir anlamı olmazmış.”</p>
</body>
</html>