<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>43</h2>

  <p>Salı ve cuma sabahlarını öğretmenler, Amitrano’da yapılan işleri eleştirmekle geçirirdi. Fransa’da ressamlar, portre resmi yapmadıkça ya da zengin Amerikalıların himayesine girmedikçe pek az para kazanırdı; isim yapmış insanlar, sanat eğitimi veren çok sayıdaki atölyelerin birinde haftada bir kez iki üç saat geçirerek gelirlerini artırmaktan memnundular. Salı günleri Amitrano’ya Michel Rollin gelirdi. Beyaz sakallı ve kırmızı tenli yaşlı bir adamdı, Amerika için pek çok sayıda iç mekân süslemesi yapmıştı ama bu, eğittiği öğrenciler için bir alay konusuydu: Ingres’nin öğrencisi olmuştu, sanatın gelişimine kulak asmıyordu ve adları Manet, Degas, Monet ve Sisley olan o <i>tas de farceurs</i>’e<a class="dipnot2" href="../Text/dipnotlar.xhtml#a59" id="k59"><sup>[59]</sup></a>&nbsp;hiç tahammül edemiyordu; ama mükemmel bir öğretmendi, yardımsever, nazik ve cesaretlendiriciydi. Öte yandan, atölyeye cumaları gelen Foinet, anlaşması zor bir adamdı. Ufak tefek, pörsümüş bir tipti, kötü dişleri ve ters bir havası, karman çorman kır bir sakalı ve yabani bakışları vardı; sesi yüksek, tonu kinayeliydi. Lüksemburg Müzesi onun resimlerinden almıştı ve yirmi beş yaşında büyük bir kariyeri olacağına inanmıştı; ama yeteneği kişiliğinden çok gençliğinden geliyordu ve yirmi beş yıl boyunca, ona ilk başarısını kazandıran manzarayı tekrar edip durmaktan başka bir şey yapmamıştı. Bu yeknesaklığı başına kakılınca da şu cevabı verirdi:</p>

  <p>“Corot sadece bir şey resmetti. Ben neden yapmayayım?”</p>

  <p>Başka herkesin başarısını kıskanırdı ve empresyonistlere karşı özel, şahsi bir nefret beslerdi; kendi başarısızlığının halkı, <i>sale bete'i</i><a class="dipnot2" href="../Text/dipnotlar.xhtml#a60" id="k60"><sup>[60]</sup></a>&nbsp;onların eserlerine çeken delice moda yüzünden olduğuna inanırdı. Onlara düzenbaz diyen Michel Rollin’in yumuşak küçümsemesine sövüp sayarak karşılık verirdi; bunların arasında <i>crapule</i><a class="dipnot2" href="../Text/dipnotlar.xhtml#a61" id="k61"><sup>[61]</sup></a>&nbsp;ve <i>canaille</i><a class="dipnot2" href="../Text/dipnotlar.xhtml#a62" id="k62"><sup>[62]</sup></a>&nbsp;en az şiddet içeren terimlerdi; onların özel yaşamlarını istismar ederek kendini eğlendirir, alaycı bir espri anlayışı, küfür dolu ve ağza alınmaz detaylarla onların doğumlarının meşruiyetine ve karıkocalık ilişkilerinin saflığına saldırırdı: Küfür dolu tahkirini güçlendirmek için oryantal bir imgelem ve oryantal bir vurgu kullanırdı. Çalışmalarını incelediği öğrencilere karşı da bu aşağılayıcı tutumuna ket vurmazdı. Onlar da ondan nefret edip korkardı; acımasız alaycılığı kadınların gözyaşlarına boğulmasına yol açar; bu da onun istihzasını artırırdı; saldırılarından çok ağır etkilenenlerin protestolarına rağmen atölyede kalmıştı, çünkü Paris’teki en iyi öğretmenlerden biri olduğuna şüphe yoktu. Bazen okuldaki yaşlı model onu şikâyet etme cesareti gösterirdi ama bu eleştiriler kısa sürede, ressamın küstah aşağılamaları yüzünden küçük düşürücü özürlere dönüşürdü.</p>

  <p>Philip’in ilk iletişim kurduğu kişi Foinet oldu. Philip geldiğinde halihazırda atölyedeydi. Fransızca bilmeyenlerin yorumlarından faydalanabilmesi amacıyla çevirmenlik yapması için yanında <i>massière</i> Bayan Otter’la sehpadan sehpaya dolaşıyordu. Philip’in yanında oturan Fanny Price hararetle çalışıyordu. Tedirginlikten benzi sararmıştı ve ara sıra endişeden aşırı ısınan ellerini bluzuna silmek için duraksıyordu. Birden Philip’e dönüp somurtkan bir kaş çatışla maskelemeye çalıştığı gergin bir ifadeyle baktı.</p>

  <p>“Sence iyi olmuş mu?” diye sordu, başıyla resmini işaret edip.</p>

  <p>Philip ayağa kalkıp baktı. Hayretler içinde kalmıştı; kızın hiç gözü olmadığım hissetti; bu şeye umutsuzca resimden başka her şey denebilirdi.</p>

  <p>“Keşke ben de bunun yarısı kadar iyi çizebilsem,” diye cevapladı.</p>

  <p>“Bunu bekleyemezsin, daha yeni geldin. Benim kadar iyi çizebilmeni beklemek biraz fazla olur. Ben iki yıldır buradayım.”</p>

  <p>Fanny Price, Philip’in kafasını karıştırdı. Kendini beğenmişliği hayret vericiydi. Philip atölyedeki herkesin onu yürekten itici bulduğunu çoktan keşfetmişti; bunda şaşırtıcı bir yan yoktu, çünkü insanların kalbini kırmak için bariz bir çaba sarf ediyordu.</p>

  <p>“Foinet’yi Bayan Otter’a şikâyet ettim,” dedi hemen. “Son iki haftadır benim resimlerime bakmadı. Bayan Otter’la, <i>massière</i> olduğu için neredeyse yarım saat geçiriyor. Nihayetinde ben de herkes kadar para ödüyorum, benim param da onlarınki kadar değerli herhalde. Neden başkaları kadar ilgi görmemem gerektiğini anlamıyorum.”</p>

  <p>Karakalemini tekrar aldı ama bir an sonra sızlanarak geri bıraktı.</p>

  <p>“Artık daha fazla yapamayacağım. Müthiş endişeliyim.”</p>

  <p>Bayan Otter’la onlara doğru gelen Foinet’ye baktı. Sakin, sıradan ve halinden memnun Bayan Otter, kendine önem veren bir havaya bürünmüştü. Foinet, Ruth Chalice adında pasaklı, minyon bir İngiliz kadının yanına oturdu. Mahmur ama tutkulu bakan güzel siyah gözleri, münzevi ama şehvetli görünen zayıf bir yüzü vardı; cildi, o sıralar Burne-Jones etkisi altındaki Chelsea’li genç hanımlarda görülen bayat fildişi rengindeydi. Foinet keyfi yerinde görünüyordu; ona pek bir şey söylemedi ama kadının karakalemiyle yaptığı hızlı, kararlı darbelerle hatalarına işaret etti. O kalkınca, Bayan Chalice’in yüzü zevkten ışıl ışıl oldu. Foinet, Clutton’ın yanına geldi ve o ana dek Philip de gergindi, ama Bayan Otter işleri onun için kolaylaştırmaya söz vermişti. Foinet, Clutton’ın çalışmasının önünde bir an, başparmağını sessizce kemirerek durdu, ardından dalgınlıkla ısırıp kopardığı bir deri parçasını tuvale tükürdü.</p>

  <p>“Şu güzel bir çizgi,” dedi sonunda, hoşuna giden yeri başparmağıyla işaret ederek. “Çizmeyi öğrenmeye başlıyorsun.”</p>

  <p>Clutton cevap vermedi ama dünyanın ne düşündüğünü umursamadığını gösteren her zamanki alaycı havasıyla öğretmene baktı.</p>

  <p>“Sende yetenek emaresi olduğunu düşünmeye başlıyorum.”</p>

  <p>Clutton’dan hoşlanmayan Bayan Otter dudak büktü. Onun çalışmasında sıra dışı hiçbir şey göremiyordu. Foinet oturdu ve teknik detaylara girdi. Bayan Otter, ayakta dikilip durmaktan hayli yorulmuştu. Clutton bir şey demedi ama ara sıra başını salladı ve Foinet, onun söylediklerini ve nedenlerini anladığını hissetmekten memnun oldu; çoğu onu dinlerdi ama hiç anlamadıkları belliydi. Ardından Foinet ayağa kalkıp Philip’in yanına geldi.</p>

  <p>“Daha iki gün önce geldi,” dedi Bayan Otter, alelacele açıklamaya çalışarak. “Başlangıç seviyesinde. Daha önce hiç eğitim almamış.”</p>

  <p><i>“Ça se voit,”</i> dedi öğretmen. “Belli oluyor.”</p>

  <p>Foinet geçip gitti, Bayan Otter ona fısıldadı:</p>

  <p>“Bu da size bahsettiğim genç hanım.”</p>

  <p>Foinet ona bir tür iğrenç hayvanmış gibi baktı, sesi daha kulak tırmalayıcı bir hal aldı.</p>

  <p>“Görünüşe göre sana yeterince ilgi göstermediğimi düşünüyormuşsun. <i>Massière</i>'ye şikâyette bulunmuşsun. Pekâlâ, ilgi göstermemi beklediğin şu çalışmanı bana göster bakalım.”</p>

  <p>Fanny Price renkten renge girdi. Sağlıksız cildinin altında akan kan tuhaf bir mor renge dönüşmüş gibiydi. Cevap vermeden, hafta başından bu yana üstünde çalıştığı çizime işaret etti. Foinet oturdu.</p>

  <p>“Pekâlâ, sana ne söylememi istiyorsun? Bunun iyi olduğunu mu söyleyeyim sana? İyi değil. İyi çizildiğini mi söylememi istersin? İyi çizilmemiş. Bunda bir yetenek gördüğümü mü söyleyeyim? Görmüyorum. Sana neresinin hatalı olduğunu göstermemi mi dilersin? Baştan sona hatalı. Bununla ne yapacağını söylememi mi istersin? Yırt at. Şimdi memnun oldun mu?”</p>

  <p>Bayan Price bembeyaz kesildi. Tüm bunları Bayan Otter’ın önünde söylediği için öfkeden deliye dönmüştü. Uzun zamandır Fransa’da olmasına ve Fransızcayı yeterince iyi anlamasına rağmen, iki kelimeden fazla konuşamıyordu.</p>

  <p>“Bana böyle muamele etmeye hakkı yok. Benim param da herkesinki kadar değerli. Bana öğretmesi için para veriyorum ona. Bu öğretmek değil.”</p>

  <p>“Ne dedi? Ne dedi?” diye sordu Foinet.</p>

  <p>Bayan Otter çevirmekte tereddüt etti, Bayan Price da söylediklerini çok kötü bir Fransızcayla tekrarladı: <i>“Je vous paye pour m’apprendre. ”</i></p>

  <p>Adamın gözleri öfkeyle parladı, sesini yükseltip yumruğunu salladı.</p>

  <p><i>“Mais, nom de Dieu,</i> size bir şey öğretemem. Bir deveye öğretmek daha kolay olur.” Bayan Otter’a döndü. “Ona sorun bakalım, bunu eğlence olsun diye mi yapıyormuş, yoksa bundan para kazanmayı mı umuyormuş?”</p>

  <p>“Hayatımı ressam olarak kazanacağım,” diye cevap verdi Bayan Price.</p>

  <p>“O zaman vaktinizi boşa harcadığınızı söylemek benim görevim. Mesele yeteneğinizin olmaması değil, bugünlerde yetenek sokaklarda koşturmuyor, ama eğilimin emaresi yok sizde. Ne zamandır buradasınız? Beş yaşında bir çocuk, iki dersten sonra sizden çok daha iyi çizer. Size tek bir şey söyleyeceğim: Bu umutsuz girişimden vazgeçin. Hayatınızı bur <i>bonne à tout faire</i><a class="dipnot2" href="../Text/dipnotlar.xhtml#a63" id="k63"><sup>[63]</sup></a> olarak kazanma ihtimaliniz, ressam olarak kazanma ihtimalinizden fazla. Bakın.”</p>

  <p>Bir karakalem parçası aldı, kâğıda bastırdığında kırıldı. Küfretti ve küçülmüş karakalemle büyük sert çizgiler çizdi. Hızla çizip bir yandan da konuştu, zehirli kelimelerini tükürerek etrafa saçtı.</p>

  <p>“Bak, bu kollar aynı uzunlukta değil. Şu diz, çok kaba. Beş yaşında bir çocuğa anlatır gibi söyleyeyim sana. Gördün mü, bacaklarının üstünde durmuyor. Ayak bu!”</p>

  <p>Kalem her bir kelimeyle bir işaret oluşturdu ve Fanny Price’ın o kadar zaman harcayıp hayli zahmete katlandığı çizim bir an içinde tanınmaz hale geldi, bir çizgi ve leke karmaşasına dönüştü. Foinet sonunda kalemi elinden bırakıp ayağa kalktı.</p>

  <p>“Tavsiyeme kulak verin, Matmazel, terziliği deneyin.” Saatine baktı. “On iki olmuş. <i>À la semaine prochaine, messieurs.”</i><a class="dipnot2" href="../Text/dipnotlar.xhtml#a64" id="k64"><sup>[64]</sup></a></p>

  <p>Bayan Price eşyalarını ağır ağır topladı. Philip, ona teselli edici bir şeyler söyleyebilmek için diğerlerinin gerisinde kaldı. Aklına şundan başka bir şey gelmedi:</p>

  <p>“Çok ama çok üzüldüm. Bu adam hayvanın teki!”</p>

  <p>Kız hiddetle ona döndü.</p>

  <p>“Bunu söylemek için mi bekledin? Senden acıma istediğimde bunu söylerim. Önümden çekil lütfen.”</p>

  <p>Yürüyüp yanından geçti ve atölyeden çıktı, Philip de omuz silkip öğle yemeği için aksayarak Gravier’s’e doğru yürüdü.</p>

  <p>Philip olanları anlatınca, “Bunu hak etti,” dedi Lawson. “Huysuz şırfıntı.”</p>

  <p>Lawson eleştiriye hiç katlanamıyordu ve bundan kaçınmak için, Foinet’nin geldiği zamanlarda atölyeye hiç gitmezdi.</p>

  <p>“Başkalarının resimlerim hakkındaki fikirlerini duymak istemiyorum,” dedi. “İyi mi kötü mü kendim biliyorum.”</p>

  <p>“Yani, başka insanların resimlerin hakkındaki olumsuz fikirlerini duymak istemiyorsun,” dedi Clutton umursamaz bir alaycılıkla.</p>

  <p>Philip öğleden sonra Lüksemburg Müzesi’ne resimlere bakmaya gitmeyi düşündü ve bahçeden geçerken, Fanny Price’ın her zamanki yerinde oturduğunu gördü. Onun hoş bir şeyler söylemek için yaptığı iyi niyetli girişimine kızın verdiği kaba karşılıktan dolayı öfkeliydi ve onu görmemiş gibi yaparak yürüyüp geçti. Ama Fanny Price hemen kalkıp yanına geldi.</p>

  <p>“Beni görmezden gelmeye mi çalışıyorsun?” dedi.</p>

  <p>“Hayır, elbette hayır. Belki konuşmak istemezsin diye düşündüm.”</p>

  <p>“Nereye gidiyorsun?”</p>

  <p>“Manet’ye bakmak istedim, hakkında çok şey duydum.”</p>

  <p>“Seninle gelmemi ister misin? Lüksemburg Müzesi’ni gayet iyi bildiğimi söyleyebilirim. Sana birkaç iyi şey gösterebilirim.”</p>

  <p>Philip onun özür dilemeyi kendine yediremediği için telafi olarak bu öneride bulunduğunu anladı.</p>

  <p>“Ne kadar naziksin. Elbette çok isterim.”</p>

  <p>“Yalnız gitmeyi tercih ediyorsan hayır demen yeterli,” dedi kız şüpheyle.</p>

  <p>“Yalnız gitmek istemiyorum.”</p>

  <p>Galeriye doğru yürüdüler. Caillebotte koleksiyonu kısa süre önce sergilenmeye başlamıştı ve öğrenciler ilk kez empresyonistlerin eserlerini onun rahatlığında inceleme fırsatı bulmuşlardı. O zamana dek onları sadece Rue Lafitte’deki Durand-Ruel dükkânında (satıcı da ressama karşı üstünlük taslayan İngiltere’deki meslektaşlarından farklı olarak, en hırpani öğrencilere bile istediklerini göstermekten memnun olurdu) veya sah günleri giriş kartı bulmanın hiç zor olmadığı, dünya çapında ün kazanmış resimlerle karşılaşabileceğiniz kendi evinde görebilmek mümkündü. Bayan Price onu doğrudan Manet’nin <i>Olympia</i>’sına götürdü. Philip resme sessizce, afallamış halde bakakaldı.</p>

  <p>“Beğendin mi?” diye sordu Bayan Price.</p>

  <p>“Bilmiyorum,” diye cevapladı Philip çaresizce.</p>

  <p>“Tecrübelerime dayanarak söylüyorum, bu resim belki Whistler’ın annesinin portresinden sonra galerideki en iyi şey.”</p>

  <p>Başyapıtı iyice incelemesi için ona belli bir zaman tanıdı, ardından onu bir tren istasyonunu betimleyen bir resme götürdü.</p>

  <p>“Bak, bu Monet,” dedi. “Resmin adı, <i>Gare St. Lazare.”</i></p>

  <p>“Ama demiryolları paralel değil,” dedi Philip.</p>

  <p>“Ne önemi var bunun?” diye sordu kız, kibirli bir havayla.</p>

  <p>Philip kendinden utandı. Fanny Price atölyenin cerbezeli konuşma üslubunu kapmıştı ve Philip’i engin bilgisiyle kolayca etkileyebiliyordu. Kendini beğenmiş bir tavırla, ama aynı zamanda belli bir kavrayışla resimleri ona anlatmayı sürdürdü, ressamların neyi amaçladığını ve bakması gerekenin ne olduğunu ona gösterdi. Konuşurken başparmağını fazla hareket ettiriyordu ve anlattığı her şey kendisine çok yeni olan Philip, onu çok yoğun ama aynı zamanda şaşkın bir ilgiyle dinledi. Şimdiye dek Watts’a ve Burne-Jones’a tapmıştı. İlkinin güzel renkleri, İkincisinin sarsıcı çizimleri onun estetik anlayışını tümüyle tatmin ediyordu. Onların müphem idealizmi, resimlerine verdikleri isimlerin altında yatan bir felsefi fikir kuşkusu, gayretkeş Ruskin okumalarından anladığı sanatın işlevleriyle gayet iyi uyum sağlıyordu; ama burada çok farklı bir şey vardı: Hiçbir manevi cazibe yoktu; bu eserleri dikkatle incelemek kimsenin daha saf ve yüksek bir yaşam sürmesine yol açmazdı. Afallamıştı.</p>

  <p>Sonunda şöyle dedi: “Biliyor musun, resmen ölüyüm. Bundan daha fazla bir şey anlayabileceğimi sanmıyorum. Hadi gidip banklardan birine oturalım.”</p>

  <p>“Bir seferde çok fazla sanat eserini anlamaya çalışmamak daha iyidir;” diye cevapladı Bayan Price.</p>

  <p>Dışarı çıktıklarında Philip ona girdiği zahmet için samimiyetle teşekkür etti.</p>

  <p>“Ah, önemli değil,” dedi kız, biraz sevimsiz bir edayla. “Hoşuma gittiği için yapıyorum. İstersen yarın Louvre’a gideriz, sonra da seni Durand-Ruel’e götürürüm.”</p>

  <p>“Gerçekten bana karşı inanılmaz iyisin.”</p>

  <p>“Onların çoğu gibi sen benim canavar olduğumu düşünmüyorsun.”</p>

  <p>“Düşünmüyorum,” deyip gülümsedi Philip.</p>

  <p>“Beni atölyeden kovabileceklerini sanıyorlar ama koyamayacaklar; keyfim ne kadar isterse o kadar kalacağım orada. Bu sabah olanlar, hepsi Lucy Otter’ın işiydi; öyle olduğunu biliyorum. O benden hep nefret etti. Bundan sonra kendi içime kapanırım sandı. Tahminimce gitmemi istiyor. Onun hakkında çok şey bilmemden korkuyor.”</p>

  <p>Bayan Price ona uzun, karmaşık bir hikâye anlattı; anlaşıldığı kadarıyla Bayan Otter’ın, o sıradan ve saygıdeğer ufak tefek insanın çapraşık entrikaları vardı. Ardından Ruth Chalice’ten, Foinet’nin o sabah övdüğü kızdan bahsetti.</p>

  <p>“Atölyedeki her erkekle birlikte oldu. Sokak fahişesinden başka bir şey değil. Üstelik pis. Bir ay banyo yapmaz, gerçekten biliyorum bunu.”</p>

  <p>Philip bunları rahatsızlıkla dinledi. Bayan Chalice’le ilgili çeşitli söylentilerin döndüğünü çoktan duymuştu; ama annesiyle yaşayan Bayan Otter hakkında bir fazilet abidesi olmaktan öte başka şeyler varsaymak saçmaydı. Yanında yürüyen kadın, habis yalanlarıyla onu düpedüz dehşete düşürüyordu.</p>

  <p>“Ne söyledikleri umurumda değil. Aynen devam edeceğim. Yeteneğim olduğunu biliyorum. Ressam olduğumu hissediyorum. Vazgeçmektense kendimi öldürürüm. Ah, okullarda herkesin güldüğü ama daha sonra grubun dâhisi olduğu ortaya çıkan ilk kişi ben olmam. Sanat umursadığım tek şey, tüm hayatımı ona vermeye razıyım. Tek mesele bırakmayıp sebatla çalışmak.”</p>

  <p>Kendisine biçtiği değeri ona göstermeyen herkes için yüz kızartıcı gerekçeler buldu. Clutton’dan nefret ediyordu. Philip’e arkadaşının hiç de o kadar yetenekli olmadığını söyledi; sadece cafcaflı ve yüzeyseldi; hayatını kurtarmak için dahi olsa bir figür çizemezdi. Lawson ise:</p>

  <p>“Kızıl saçı ve çilleriyle küçük bir canavar. Foinet’den o kadar korkuyor ki ona çalışmalarını göstermiyor. Hiç değilse ben yan çizmiyorum, değil mi? Foinet’nin bana ne söylediği umurumda değil, gerçek bir sanatçı olduğumu ben biliyorum.”</p>

  <p>Bayan Price’ın oturduğu sokağa vardılar, Philip rahatlayıp iç çekerek ondan ayrıldı.</p>
</body>
</html>