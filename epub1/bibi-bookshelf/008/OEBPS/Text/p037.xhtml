<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>37</h2>

  <p>Başta işin yeniliği Philip’in ilgisini çekti. Bay Carter ona mektuplar yazdırdı, hesap özetlerinin temiz kopyalarını da çıkarması gerekiyordu.</p>

  <p>Bay Carter, ofisi centilmence yönetmeyi tercih ediyordu; daktiloyla hiç işi olmazdı, stenoyu da itibarsız bulurdu: Ofisboy steno biliyordu ancak becerisinin nimetlerinden faydalanan sadece Bay Goodworthy’ydi. Philip ara sıra daha deneyimli kâtiplerden biriyle çıkıp bazı firmaların hesaplarını denetlemeye giderdi: Hangi müşterilere saygılı davranılması gerektiğini, hangilerinin daha başarısız olduğunu öğrendi. Bazen ona toplaması için rakamlardan oluşan uzun listeler verirlerdi. İlk sınavı için dersleri takip etti. Bay Goodworthy işin başta sıkıcı geleceğini, ama zaman içinde alışacağını tekrarladı. Philip bürodan altıda çıkıyor, nehir boyunca Waterloo’ya yürüyordu. Pansiyonuna ulaştığında akşam yemeği onu bekliyor olurdu, akşamlarını da okuyarak geçiriyordu. Cumartesi öğleden sonraları National Gallery’ye gidiyordu. Hayward ona Ruskin’in<a class="dipnot2" href="../Text/dipnotlar.xhtml#a50" id="k50"><sup>[50]</sup></a><span style="font-size: 12px;">&nbsp;</span>eserlerinden derlenmiş bir kılavuz tavsiye etmişti ve elinde bununla, gayretkeş halde salondan salona geçiyordu: Eleştirmenin bir resim hakkında neler dediğini dikkatle okuyor, ardından kararlı bir biçimde kendisi de resimde aynı şeyleri görmeye çalışıyordu. Pazar günleri zor geçiyordu. Londra’da kimseyi tanımıyordu ve bu günleri tek başına geçiriyordu. Avukat Bay Nixon onu bir pazarı Hampstead’de geçirmeye davet etti, böylece Philip neşeli bir grup yabancıyla birlikte keyifli bir gün geçirdi; bol bol yiyip içti, kırda yürüyüşe çıktı ve dilediği zaman tekrar gelebileceğine dair genel bir davet alarak oradan ayrıldı; ama kalabalık etmekten dehşetli korktuğundan, resmi bir davet bekledi. Doğal olarak bu davet hiç gelmedi, çünkü pek çok dostu olan Nixon’ların, onların misafirperverliğini talep eden bu yalnız, sessiz çocuğu hatırlama ihtimali çok düşüktü. Bu yüzden pazar günleri geç kalkıyor, kanal boyunda yürüyüşe çıkıyordu. Barnes’da nehir çamurlu, pis ve gelgitliydi; ne kanal havuzunun üst tarafındaki Thames’in hoş güzelliği ne de Londra Köprüsü altındaki yoğun akıntının romantizmi vardı burada. Öğleden sonraları park civarında yürürdü; burası da gri ve pisti; ne köy ne kasabaydı; katırtırnakları bodurdu; ve her yerde medeniyetin çöpleri vardı. Her cumartesi akşamı bir oyuna gidiyor, galerinin kapısında bir saat kadar keyifle dikiliyordu. Müzenin kapanışıyla bir ABC dükkânında yiyeceği yemek arasındaki zamanda Barnes’a dönmeye değmezdi ve zaman geçmek bilmiyordu. Bond Caddesinden yukarı veya Burlington Arcade’den yürüyor, yorgun hissettiğinde de parkta veya yağışlı bir havada St. Martin’s Lane’deki halk kütüphanesinde oturuyordu. Etrafında yürüyen insanlara bakıp arkadaşları olduğu için onlara gıpta ediyordu; bazen bu imrenişi nefrete dönüşüyordu çünkü onlar mutluydu, Philip ise acınacak haldeydi. Böyle büyük bir şehirde bu kadar yalnız kalabilmenin mümkün olabileceğini hayal edemezdi. Bazen galerinin kapısında dikilirken yanında duran adam onunla sohbet etmeye çalışırdı ama Philip, taşralı çocuğun yabancılara duyduğu şüpheyle öyle bir cevap verirdi ki tanışıklığın daha ileri gitmesine engel olurdu. Oyun bittikten sonra, kendini onu etraflıca düşünmeye zorlayarak, aceleyle köprüden geçip Waterloo’ya giderdi. Ekonomik nedenlerle hiçbir ateşin yakılmadığı odasına dönünce kendini çok mutsuz hissederdi. Çok iç karartıcı bir yerdi. Pansiyonundan ve orada geçirdiği uzun yalnız akşamlardan nefret etmeye başladı. Bazen kendini o kadar yalnız hissediyordu ki okuyamıyor, ardından saatler boyu perperişan halde ateşe bakarak oturuyordu.</p>

  <p>Londra’ya geleli üç ay olmuştu ve Hampstead’de geçirdiği o pazar günü hariç, işyerindeki kâtip arkadaşlarından başka kimseyle konuşmamıştı. Bir akşam Watson onu bir restoranda yemeğe davet etti, birlikte bir müzikhole gittiler; ama Philip kendini mahcup ve rahatsız hissetti. Watson birlikte geçirdikleri zaman boyunca onu hiç ilgilendirmeyen şeylerden konuşup durdu, Philip her ne kadar kültürsüz olduğunu düşünse de ona hayran olmaktan kendini alamıyordu. Watson’ın kültürünü bariz biçimde hiç umursamaması ve başkalarının ona biçtiği değere göre kendi yerini belirlemesi, Philip’in o zamana dek edindiği ve önemli bulduğu becerilerden iğrenmeye başlamasına yol açtı. Yoksulluğun utancını ilk kez hissetti. Amcası ona ayda on dört sterlin gönderiyordu ve pek çok iyi giysi alması gerekmişti. Akşam takımı ona beş gineye mal olmuştu. Watson’a onu Strand’den aldığını söylemeye cesaret edemedi. Watson, Londra’da sadece bir terzi olduğunu söylüyordu.</p>

  <p>“Dans etmiyorsundur herhalde,” dedi Watson bir gün, Philip’in yumru ayağına bakarak.</p>

  <p>“Hayır,” dedi Philip.</p>

  <p>“Yazık. Bir baloya birkaç dans eden adam getirmem istendi. Seni bazı hoş kızlarla tanıştırabilirdim.”</p>

  <p>Philip bir iki kez, Barnes’a dönme düşüncesinden nefret ettiğinden şehirde kalmış; geç saatlere kadar parti yapılan bir eve rastlayana dek West End’de dolaşıp durmuştu. Küçük seviyesiz insan gruplarının arasında, uşakların gerisinde durmuş, gelen konukları izlemiş ve pencereden yayılan müziği dinlemişti. Bazen soğuğa rağmen bir çift balkona çıkar, temiz hava almak için orada biraz dikilirdi; Philip de onların birbirine âşık olduğu hayaliyle, arkasını dönüp kalbi burularak sokakta topallaya topallaya uzaklaşırdı. Asla o adamın yerinde olamayacaktı. Sakatlığı yüzünden hiçbir kadının ona tiksinmeden, gerçekten bakabileceğini sanmıyordu.</p>

  <p>Bu ona Bayan Wilkinson’ı hatırlattı. Onu hiçbir hoşnutluk duygusu hissetmeden düşünüyordu. Ayrılmadan önce, Philip kesin bir adres bildirene dek kadının mektuplarını Charing Cross Postanesi’ne göndermesine karar vermişlerdi; oraya gittiğinde de Bayan Wilkinson’dan gelmiş üç mektup buldu. Mavi kâğıda mor mürekkeple ve Fransızca yazmıştı. Philip onun akıllı mantıklı bir kadın gibi neden İngilizce yazmadığını merak etti, üstelik bir Fransız romanını hatırlatan tutkulu ifadeleri onu soğuttu. Mektup yazmadığı için onu paylıyordu, Philip cevap verdiğinde çok meşgul olduğunu söyleyerek mazeret bildirdi. Mektuba nasıl başlayacağını pek bilememişti. <i>Canım</i> ya da <i>sevgilim</i> demeyi kendine yediremedi, ona Emily diye hitap etmekten de nefret ediyordu, bu yüzden sonunda <i>sevgili</i> kelimesiyle başladı. Böyle tek başına durması tuhaf, hayli saçma göründü ama bununla idare etti. Şimdiye dek yazdığı ilk aşk mektubuydu ve tekdüzeliğinin farkındaydı; her tür ateşli şeyi, onu nasıl da günün her dakikası düşündüğünü, güzelim ellerini öpmeyi ne kadar özlediğini, kırmızı dudaklarını düşündükçe nasıl titrediğini söylemesi gerekirdi ama tuhaf bir utanç onu bundan alıkoydu; bunun yerine yeni odasından ve çalıştığı bürodan bahsetti. Öfkeli, kalbi kırık, sitemkâr cevap ilk postayla geldi: Nasıl bu kadar duygusuz olabilmişti? Kadının onun mektuplarına tutunduğunu bilmiyor muydu? Ona bir kadının verebileceği her şeyi vermiş, ödülü de bu olmuştu. Ondan şimdiden bıkmış mıydı? Ardından, birkaç gün cevap yazmadığı için, Bayan Wilkinson onu mektup bombardımanına tuttu. Bu zalimliğine katlanamıyordu, postayı bekliyordu ve asla onun mektubu gelmiyordu, her gece uyuyana dek ağlıyordu, herkes onun çok hasta göründüğünü söylüyordu: Eğer Philip onu sevmiyorsa neden böyle söylemiyordu? Onsuz yaşayamayacağını da eklemişti, kadın için yapılacak tek şey intihar etmekti. Philip’e duygusuz, bencil ve nankör olduğunu söyledi. Hepsini Fransızca yazmıştı, gösteriş yapmak için bu dilde yazdığını Philip de biliyordu ama yine de endişelendi. Onu mutsuz etmek istemiyordu. Kısa bir süre sonra Bayan Wilkinson artık bu ayrılığa katlanamadığını, Noel için Londra’ya gelmeyi planladığını yazdı. Philip bundan daha fazla isteyeceği başka bir şey olamayacağını, ancak Noel’i kasabadaki arkadaşlarıyla geçirmek için önceden plan yaptığını ve bunu nasıl iptal edeceğini bilemediğini bildirdi. Bayan Wilkinson onu zorlamak istemediği cevabını verdi, Philip’in onu görmek istemediği açıktı; derinden yaralanmıştı ve tüm iyiliklerinin karşılığının böyle bir zalimlik olabileceğini asla düşünmemişti. Kadının mektubu dokunaklıydı, Philip kâğıdın üstünde onun gözyaşlarının izlerini gördüğünü sandı; Philip hiç düşünmeden hemen bir cevap yazıp çok özür dilediğini ve onun gelmesini istirham ettiğini yazdı; ama kadının bulunduğu yerden uzaklaşabilmesinin imkânsız olduğunu bildiren mektubunu almak çok rahatlatıcı oldu. Artık onun mektuplarının gelmesi içini sıkıntıyla dolduruyordu: Öfkeli sitemler ve zavallı yalvarışlar içerdiklerini bildiğinden onları açmayı erteliyordu; mektuplar kendini tam bir hayvan gibi hissetmesine yol açıyor, ama kendini neyle suçlaması gerektiğini anlayamıyordu. Cevabını günden güne erteliyor ve ardından kadının hasta, yalnız ve perişan olduğunu söylediği bir mektubu daha geliyordu.</p>

  <p>“Keşke onunla hiç böyle bir işe bulaşmasaydım,” dedi.</p>

  <p>Bu tip konuları çok rahat hallettiği için Watson’a hayrandı. Genç adam, turneye çıkan kumpanyalarda rol alan bir kızla gizlice sevişiyordu ve bu ilişkiye dair anlattığı hikâyeler Philip’i haset yüklü bir hayretle dolduruyordu. Ama bir süre sonra Watson’ın gençlik alakaları değişti ve bir gün Philip’e nasıl koptuklarını anlattı.</p>

  <p>“Açıkça konuşmam gerektiğini düşündüm, bu yüzden ondan bıktığımı söyleyiverdim,” dedi.</p>

  <p>“Korkunç bir rezalet çıkarmadı mı?” diye sordu Philip.</p>

  <p>“Her zamanki şeyler, bilirsin, ama bu tür şeylerin bana hiç işlemediğini söyledim ona.”</p>

  <p>“Ağladı mı?”</p>

  <p>“Ağlamaya başladı ama ağladıkları zaman kadınlara dayanamıyorum, bu yüzden ikilemesinin iyi olacağını söyledim.”</p>

  <p>İlerleyen yıllarda Philip’in espri anlayışı daha da keskinleşmişti.</p>

  <p>“İkiledi mi peki?” diye sordu, gülümseyerek.</p>

  <p>“Eh, yapabileceği başka bir şey yoktu, değil mi?”</p>

  <p>Bunlar olurken, Noel tatili yaklaştı. Bayan Carey kasım ayı boyunca hasta yatmıştı ve doktor, kadının gücünü toplayabilmesi için Papaz’la birlikte Noel civarında birkaç hafta Cornwall’a gitmesini önerdi. Sonuçta Philip’in gidecek hiçbir yeri yoktu, o da Noel’i pansiyonunda geçirdi.</p>

  <p>Hayward’ın etkisiyle bu mevsimdeki bayramların bayağı ve medeniyetsiz olduğuna kendini ikna etmişti, bu yüzden o güne hiçbir özen göstermemeye karar verdi; ama Noel gelip çatınca, her yandaki neşe onu tuhaf biçimde etkiledi. Ev sahibesiyle kocası günü evli bir kızlarıyla geçirecekti ve Philip de zahmet vermemek için yemeklerini dışarıda yiyeceğini bildirdi. Gün ortasına doğru Londra’ya inip Gatti’s’de kendi başına bir dilim hindiyle biraz Noel pudingi yedi, sonra da yapacak başka bir şey olmadığından akşamüstü ayini için Westminster Abbey’ye gitti. Sokaklar neredeyse boştu, yanından geçen insanlar kafaları meşgul görünüyordu; aylak aylak gezinmiyorlar, belli bir hedefleri varmış gibi yürüyorlardı ve hemen hemen kimse yalnız değildi. Philip’e hepsi mutlu görünüyordu. Kendini hayatında hiç olmadığı kadar kimsesiz hissetti. Niyeti günü bir şekilde sokaklarda geçirmek, ardından bir restoranda akşam yemeği yemekti ama konuşan, gülen neşeli insanları görmeye tekrar katlanamayacaktı; bu yüzden gerisingeri Waterloo’ya yöneldi, Westminster Bridge Road’dan geçerken biraz jambonla birkaç meyveli turta aldı ve Barnes’a döndü. Yemeğini küçük yalnız odasında yiyip akşamı bir kitapla geçirdi. Yaşadığı bunalım neredeyse katlanılmazdı.</p>

  <p>Büroya dönünce, Watson’ın kısa tatile dair hikâyelerini dinlemek içini ıstırapla doldurdu. Birkaç neşeli kız onlara kalmaya gelmişti, akşam yemeğinden sonra salondaki eşyaları çıkarıp dans etmişlerdi.</p>

  <p>“Sabah üçte yattım, zamanın nasıl geçtiğini hiç fark etmedim. Vay be, amma sarhoş olmuşum.”</p>

  <p>Sonunda Philip umutsuzca sordu:</p>

  <p>“İnsan Londra’da başkalarıyla nasıl tanışır?”</p>

  <p>Watson ona hayretle ve hafiften küçümseyen bir alayla baktı.</p>

  <p>“Ah, bilmem, sadece tanışılır. Danslara gidersen kısa sürede birlikte zaman geçirmek isteyebileceğin pek çok insanla tanışırsın.”</p>

  <p>Philip Watson’dan nefret ediyordu, yine de onun yerinde olmak için her şeyi verirdi. Okuldayken hissettiği eski bir duyguyu tekrar yaşadı ve o Watson olsaydı hayatının neye benzeyeceğini hayal ederek, kendini yine başka birinin yerine koymaya çalıştı.</p>
</body>
</html>