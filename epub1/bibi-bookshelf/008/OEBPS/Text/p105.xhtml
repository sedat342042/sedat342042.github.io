<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>105</h2>

  <p>Maaşlar ayda bir kez sekreter tarafından ödeniyordu. Maaş günü her bir tezgâhtar grubu çay saatinden sonra aşağı inip geçitten geçiyor ve bir sanat galerisinin kapısının önündeki bir izleyici kuyruğu gibi intizamlı, uzun bir insan sırasına katılıyordu. Teker teker büroya giriyorlardı. Sekreter, önünde ahşap para kaplarıyla bir masada oturuyor ve çalışanın ismini soruyordu; çabucak bir deftere bakıyor, tezgâhtara şüpheli bir bakış attıktan sonra ödenecek meblağı yüksek sesle söylüyor ve parayı kaptan alıp onun avucuna sayıyordu.</p>

  <p>“Teşekkürler,” diyordu. “Sıradaki.”</p>

  <p>“Teşekkürler,” oluyordu cevap.</p>

  <p>Tezgâhtar ikinci sekretere geçiyor ve odadan çıkmadan önce ona çamaşır yıkatma parası olarak dört şilin, kulüp için iki şilin ve herhangi bir para cezası varsa onu ödüyordu. Elinde ne kaldıysa onunla çalıştığı bölüme dönüyor ve gitme vakti gelene dek orada bekliyordu. Philip’in evinde kalanların çoğunun genelde akşam yemeği niyetine yedikleri sandviçleri satan kadına borcu vardı. Yaşlı kadın tuhaf bir tipti, çok şişmandı, kırmızı ablak bir yüzü ve Kraliçe Victoria’nın ilk resimlerinde görülen bir tarzda alnının iki yanına düzgünce yapıştırılmış siyah saçları vardı. Hep küçük siyah bir bone takıyor ve beyaz bir önlük giyiyordu; elbisesinin kolları dirseklerine kadar kıvrılmış oluyordu; büyük, pis, yağlı ellerle sandviçleri kesiyordu; korsajında yağ vardı, önlüğünde yağ vardı, eteğinde yağ vardı. Adı Bayan Fletcher’dı, ama herkes ona “Ana” diyordu; oğullarım dediği mağaza çalışanlarını gerçekten çok seviyordu; ayın sonuna dek onlara kredi açmakta asla sakınca görmüyor, birileri müşkül duruma düştüğünde ara sıra birkaç şilin borç veriyordu. İyi bir kadındı. Ayrılırlarken ya da tatilden döndüklerinde, oğulları onu şişman kırmızı yanağından öpüyordu; işten çıkarılan ve yenisini bulamayan olursa hiç değilse burada yemek bulabiliyordu. Oğlanlar onun koca yüreğinin farkındaydılar ve samimi bir sevgiyle bunun karşılığını veriyorlardı. Anlatmayı sevdikleri bir hikâye vardı: Bradford’da hali vakti gayet yerinde bir adam varmış, bu adamın kendisine ait beş mağazası bulunuyormuş, on beş yılın ardından gelip Fletcher Ana’yı ziyaret etmiş ve ona bir altın saat vermiş.</p>

  <p>Philip sonunda aylık maaşından geriye on sekiz şilinin kaldığını gördü. Hayatında kazandığı ilk paraydı. Bekleneceği üzere gurur duymak şöyle dursun, sadece yılgınlık hissetti. Miktarın azlığı, içinde bulunduğu durumun ümitsizliğini iyice vurguluyordu. On beş şilini, borcunun bir kısmını geri ödemek üzere Bayan Athelny’ye götürdü ama kadın yarım sovereign’dan fazlasını almadı.</p>

  <p>“Böyle giderse size olan borcumun tamamını ödemek sekiz ayımı alır.”</p>

  <p>“Athelny’nin işi olduğu sürece bekleyebilirim, hem kim bilir sana zam yaparlar belki.”</p>

  <p>Athelny, müdürle Philip hakkında konuşacağını söyleyip durmuştu, onun yeteneklerinden faydalanılmaması saçmalıktı; ama hiçbir şey yapmamıştı ve Philip de kısa zamanda bu basın ajanının müdürün gözünde kendisine atfettiği kadar büyük önem taşımadığı sonucuna vardı. Athelny’yi ara sıra mağazada görüyordu. İhtişamı sönmüştü ve düz, sıradan, eski püskü kıyafetlerinin içinde, dikkat çekmekten kaçınmak ister gibi bölümler arasında koşturan bastırılmış, iddiasız bir küçük adamdı.</p>

  <p>“Orada nasıl ziyan olduğumu düşününce,” diyordu evde, “neredeyse istifayı basacak gibi oluyorum. Benim gibi bir adam harcanıyor orada. Güdük kalıyorum, beslenemiyorum.”</p>

  <p>Sessiz sakin dikişini diken Bayan Athelny şikâyetlerine kulak asmıyordu. Ağzı hafiften geriliyordu.</p>

  <p>“Bugünlerde iş bulmak çok zor. Orası düzenli ve güvenli; senden memnun oldukları sürece ayrılmamalısın.”</p>

  <p>Athelny’nin ayrılmayacağı aşikârdı. Onunla hiçbir yasal bağı bulunmayan, eğitimsiz bir kadının zeki, istikrarsız bir adamı böyle avucunun içinde tuttuğunu görmek enteresandı. Bayan Athelny Philip’e artık annece bir şefkatle yaklaştığından farklı bir konumdaydı ve gıdasına dikkat etmesi konusundaki titizliği onu duygulandırıyordu. Her pazar bu dostane eve gidebilmesi hayatının tesellisiydi (ve bunu alışkanlık haline getirdiğinde, özellikle monotonluğu ona çok cazip gelir oldu). Görkemli İspanyol koltuklara oturup Athelny’yle her çeşit meseleyi konuşmak mutluluk vericiydi. Her ne kadar durumu çok ümitsiz görünse de onu Harrington Caddesi’ne içini bir sevinç duygusuyla doldurmadan göndermiyordu. Başlarda Philip öğrendiklerini unutmamak için tıp kitaplarını okumaya devam etmeye çalıştı ama bunun hiçbir faydasının olmadığını gördü; günün yorucu çalışmasının ardından dikkatini bunlara veremiyordu; üstelik hastaneye dönmesinin ne kadar zaman alabileceğini bilmeden bunları çalışmaya devam etmek nafile görünüyordu. Rüyasında sürekli koğuşlarda olduğunu görüyordu. Uyanmak acı veriyordu. Odada uyuyan başka insanların duygusu içini tarifsiz bir bezginlikle dolduruyordu; yalnızlığa alışkındı ve sürekli başkalarıyla bir arada olmak, bir an bile tek başına kakmamak onun için korkunç bir şeydi. Bunlar çaresizliğiyle baş etmek için en zor zamanlardı. Bu hayatı belirsiz bir zaman sürdürdüğünü düşündü, “Sağdan ilk, soldan ikinci, hanımefendi,” ve kovulmadığına şükretti: Savaşa giden erkekler kısa zamanda eve dönüyordu, şirket onları yeniden işe almayı garanti etmişti ve bu da diğerlerinin postalanacağı anlamına geliyordu; sahip olduğu iş ne kadar berbat olsa da onu elinde tutmak için ne lazımsa yapmalıydı.</p>

  <p>Ona özgürlük getirecek tek bir şey vardı, bu da amcasının ölmesiydi. O zaman eline birkaç yüz sterlin geçecekti ve bununla hastanedeki eğitimini tamamlayabilirdi. Philip tüm gücüyle ihtiyarın ölümünü dilemeye başladı. Ne kadar süre daha yaşama olasılığı olduğunu düşündü; yetmişini hayli hayli geçmişti. Philip onun tam yaşını bilmiyordu, ama en azından yetmiş beş olmalıydı; kronik bronşitten mustaripti ve her kış kötü bir öksürüğe yakalanırdı. Her ne kadar hepsini ezbere bilse de Philip tıp ders kitabından yaşlılardaki kronik bronşitin detaylarını tekrar tekrar okudu. İhtiyar sert bir kışı kaldıramayabilirdi. Philip tüm kalbiyle soğuğun ve yağmurun gelmesini diledi. Sürekli bunu düşünüyordu, öyle ki saplantıya dönüştü. William Amca yüksek sıcaklıktan da etkileniyordu ve ağustosta üç haftalık aşırı sıcaklar yaşanıyordu. Philip kendi kendine bir gün Papaz’ın aniden öldüğünü bildiren bir telgrafın geldiğini hayal etti ve hissedeceği tarifsiz rahatlamayı gözünde canlandırdı. Merdivenlerin tepesinde durup insanları gitmek istedikleri bölümlere yönlendirirken, zihni sürekli bu parayla ne yapacağıyla meşguldü. Ne kadar olduğunu bilmiyordu, belki beş yüz sterlinden fazla değildi, ama bu bile yeterli olacaktı. Hemen, istifa etme zahmetine girmeden mağazadan ayrılacak, eşyalarını bir kutuya dolduracak ve kimseye tek kelime etmeden çekip gidecekti; sonra da hastaneye dönecekti. Yapacağı ilk şey buydu. Fazla şey unutmuş muydu? Altı ayda bunların hepsinin açığım kapatır, ardından olabilecek en kısa sürede kalan üç sınavına -önce ebelik, ardından ilaç ve cerrahi— girerdi. Amcasının verdiği söze rağmen her şeyi cemaate ve kiliseye bırakabileceğini düşününce içini dehşetli bir korku kapladı. Bu düşünce Philip’i hasta etti. Bu kadar zalim olamazdı. Ama böyle bir şey olursa Philip ne yapacağı konusunda son derece kararlıydı, belirsiz bir süre bu şekilde devam edemezdi; bu yaşama daha iyi bir şey beklediği için katlanabiliyordu. Umudu kalmazsa korkusu da kalmazdı. O zaman yapılacak tek cesurca iş intihar etmek olurdu ve bunu da planlamıştı; Philip en acısız ilacın ne olabileceğini ve bunu nereden bulabileceğim dikkatle düşünmüştü. İşler katlanılamaz bir seviyeye ulaşırsa her şeye rağmen bir çıkış yolu olduğunu düşünmek cesaretini artırıyordu.</p>

  <p>“Sağdan ikinci hanımefendi, ardından merdivenlerden aşağı. Soldan ilk ve doğru devam edin. Bay Philips, ilerleyin lütfen.”</p>

  <p>Ayda bir kez, bir hafta boyunca Philip “nöbetçi” oluyordu. Bölüme sabah saat yedide gidip temizlikçileri denetlemesi gerekiyordu. Onların işi bitince kutuların ve modellerin üstündeki örtüleri kaldırıyordu. Ardından, akşamları tezgâhtarlar gittikten sonra, örtüleri yeniden kutuların ve modellerin üstüne seriyor ve temizlikçileri yeniden “işe koşuyordu.” Tozlu, pis bir işti. Okumaya, yazmaya ya da sigara içmeye izni yoktu, sadece etrafta dolaşması gerekiyor, zaman geçmek bilmiyordu. Saat dokuz buçukta çıktığında akşam yemeği veriliyordu ve bu da tek tesellisiydi; çünkü beşteki çay saatinin ardından iştahı çok açık oluyordu ve şirketin verdiği peynir-ekmek, kallavi bir fincan kakao çok iyi geliyordu.</p>

  <p>Philip Lynn’s’de çalışmaya başlayalı üç ayı geçtikten sonra bir gün satın almacı Bay Sampson, öfkeden burnundan soluyarak bölüme geldi. İçeri girerken giysi vitrinine dikkati takılan müdür, satın almacıyı çağırtıp renk şeması konusunda iğneleyici yorumlarda bulunmuştu. Üstünün acı alaylarını sessizce dinlemek zorunda kalan Bay Sampson, bunun acısını tezgâhtarlardan çıkarmış ve vitrini düzenlemekten sorumlu zavallı adamı azarlamıştı.</p>

  <p>“Bir işin doğru düzgün yapılmasını istiyorsan kendin yapmalısın,” diye bağırdı Bay Sampson. “Hep derim, hep de diyeceğim. İnsan hiçbir şeyi size bırakamıyor beyler. Kendinize akıllı dersiniz bir de değil mi? Akıllı!”</p>

  <p>Bu lafı tezgâhtarlara, en acı sitem sözü buymuş gibi bir edayla söylemişti.</p>

  <p>“Vitrine meneviş mavisi bir şey koyduğunuzda bunun diğer tüm mavileri öldürdüğünü bilmiyor musunuz?”</p>

  <p>Yırtıcı bir ifadeyle bölüme göz gezdirdi, bakışları Philip’e takıldı.</p>

  <p>“Gelecek cuma vitrini sen düzenleyeceksin Carey. Bakalım ne yapabileceksin.”</p>

  <p>Sinirli sinirli söylenerek bürosuna gitti. Philip’in kalbi sıkıştı. Cuma sabahı geldiğinde, midesini bulandıran bir utanç hissiyle vitrine girdi. Yanakları alev alev yanıyordu. Gelip geçenlere kendini böyle sergilemesi korkunç bir şeydi ve böyle bir duyguya kapılmanın saçmalık olduğunu kendi kendine söyleyip dursa da caddeye sırtını döndü. O saatte hastanedeki öğrencilerden herhangi birinin Oxford Caddesi’nden geçme ihtimali pek yoktu, üstelik Londra’da tanıdığı pek az insan vardı; ama Philip boğazına takılmış koca bir düğümle çalışırken, arkasını dönünce tanıdığı birisiyle göz göze gelecekmiş gibi bir hisse kapıldı. Elini olabildiğince çabuk tuttu. Basit bir gözlemle, kırmızıların hepsini birbirine uydurarak ve giysiler arasında her zamankinden daha fazla boşluk bırakarak iyi bir etki yakaladı; satın almacının da caddeye çıkıp sonuca bakınca memnun olduğu belliydi.</p>

  <p>“Seni vitrin görevine vermekle fazla yanılmış olamayacağımı biliyordum. Aslında, sen ve ben centilmenleriz; dikkatini çekerim, ben bunu bölümde söylemem ama sen ve ben centilmenleriz ve bu daima belli oluyor. Belli olmuyor deme bana, çünkü belli olduğunu biliyorum.”</p>

  <p>Philip bu işi düzenli yapmaya başladı ama kendini böyle sergilemeye bir türlü alışamadı; dehşetle sabahın beşinde uyanmasına ve yatağında kalbinde bir ağırlık hissederek öylece yatmasına neden olan, vitrinin düzenlendiği cuma sabahından nefret ediyordu. Bölümdeki kızlar onun mahcup halini fark etmiş ve kısa sürede, sırtı caddeye dönük durmasının numarasını çözmüşlerdi. Ona güldüler ve “ezik” dediler.</p>

  <p>“Teyzen gelir de seni mirasından mahrum eder diye korkuyorsun herhalde.”</p>

  <p>Genel olarak kızlarla arası yeterince iyiydi. Onlar Philip’in biraz tuhaf olduğunu düşünüyorlardı; ama yumru ayağı diğerlerine benzememesinin mazereti gibi görünüyordu ve bu arada onun iyi huylu biri olduğunu da anladılar. Herkese yardım etmekten hiç gocunmuyordu, nazik ve soğukkanlıydı.</p>

  <p>“Onun bir centilmen olduğu anlaşılıyor,” diyorlardı.</p>

  <p>“Çok mesafeli, değil mi?” dedi tiyatroya tutkuyla bağlı, Philip’in istifini bozmadan dinlediği genç bir kadın.</p>

  <p>Çoğunun “dostu” vardı, olmayıp da olmamasını tercih ettiğini söyleyenlere de kimsenin meyletmediği düşünülüyordu. Birkaçı Philip’le flörte başlamaya niyetli olduğunu gösterdi ve o da onların bu manevralarını usul usul eğlenerek izledi. Bir süre sevişmeyi arzulamayacak kadar bezmişti bundan; ayrıca neredeyse hep yorgun, çoğu zaman da açtı.</p>
</body>
</html>