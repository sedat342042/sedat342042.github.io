<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>68</h2>

  <p>Philip bir sabah uyandığında başının döndüğünü hissetti ve birden hasta olduğunu anlayıp yatağa döndü. Kolları ve bacakları ağrıyor, soğuktan titriyordu. Ev sahibesi kahvaltısını getirince açık kapıdan ona seslenip iyi olmadığını söyledi ve bir fincan çayla bir dilim kızarmış ekmek istedi. Birkaç dakika sonra kapısı çalındı, Griffiths içeri girdi. Bir yılı aşkın zamandır aynı evde yaşıyorlardı ama koridorda baş eğip birbirlerini selamlamaktan fazla bir ilişkileri olmamıştı.</p>

  <p>“Duydum ki hastaymışsın,” dedi Griffiths. “Gelip neyin var bir bakayım dedim.”</p>

  <p>Philip neden olduğunu bilmeden kızarıp her şeyi önemsizmiş gibi anlattı. Bir iki saate kadar bir şeyi kalmazdı.</p>

  <p>“Pekâlâ, ateşine bakmama izin versen iyi olur,” dedi Griffiths.</p>

  <p>“Hiç gereği yok,” dedi Philip sinirli bir şekilde.</p>

  <p>“Hadi ama.”</p>

  <p>Philip termometreyi ağzına koydu. Griffiths yatağın kenarına oturup bir dakika kadar neşeyle sohbet etti, ardından termometreyi çıkarıp baktı.</p>

  <p>“Şimdi buraya bak koca adam, yataktan çıkmamalısın; ben de gidip sana bakması için ihtiyar Deacon’ı çağıracağım.”</p>

  <p>“Saçmalık,” dedi Philip. “Hiçbir şeyim yok. Keşke benim için zahmete girmeseniz.”</p>

  <p>“Ama bu zahmet değil ki? Ateşin var ve yatakta kalman lazım. Yatacaksın, değil mi?”</p>

  <p>Adamın davranışlarında son derece çekici, ciddiyetle şefkatin karışımı, tuhaf bir hoşluk vardı.</p>

  <p>“Hastaya karşı çok iyi davranıyorsunuz,” diye mırıldandı Philip, gülümseyerek gözlerini kapatıp.</p>

  <p>Griffiths onun yastığını kabarttı, ustaca çarşafları düzeltti ve üstünü örttü. Bir sifon bulmak için Philip’in oturma odasına geçti ama hiç yoktu, gidip kendi odasındakini getirdi. Güneşliği indirdi.</p>

  <p>“Sen şimdi uyu, ihtiyar koğuşlarda işini bitirir bitirmez onu buraya yollarım.”</p>

  <p>Birisi Philip’in yanına gelmeden önce saatler geçti sanki. Kafası ortadan bölünecek gibiydi, ağrı kollarıyla bacaklarını sarmıştı ve ağlamaktan korkuyordu. Daha sonra kapı çalındı ve sağlıklı, güçlü, neşeli Griffiths içeri girdi.</p>

  <p>“İşte Doktor Deacon,” dedi.</p>

  <p>Yumuşak tavırlı yaşlıca bir adam olan, Philip’in sadece simaen tanıdığı doktor ona yaklaştı. Birkaç soru, kısa bir muayene ve teşhis kondu.</p>

  <p>“Ne diyorsunuz?” diye sordu Griffiths gülümseyerek.</p>

  <p>“Grip.”</p>

  <p>“Çok haklısınız.”</p>

  <p>Doktor Deacon, köhne pansiyon odasında etrafına bakındı.</p>

  <p>“Hastaneye gitmek istemez misin? Seni özel bir odaya yatırırlar, hem orada buradakinden daha iyi bakılırsın.”</p>

  <p>“Olduğum yerde kalmayı tercih ederim,” dedi Philip.</p>

  <p>Rahatsız edilmek istemiyordu, üstelik yeni ortamlarda hep çekingen oluyordu. Hemşirelerin onun için çırpınmasını ya da hastanenin bunaltıcı temizliğini istemiyordu.</p>

  <p>“Ben bakarım ona efendim,” dedi Griffiths hemen.</p>

  <p>“Ah, pekâlâ.”</p>

  <p>Doktor bir reçete yazdı, talimatlarda bulundu ve gitti.</p>

  <p>“Şimdi ben ne dersem harfiyen yapacaksın,” dedi Griffiths. “Gündüz hemşiren de gece hemşiren de benim.”</p>

  <p>“Çok naziksiniz ama hiçbir isteğim olmayacak,” dedi Philip.</p>

  <p>Griffiths elini Philip’in alnına koydu; kocaman serin, kuru bir eldi ve bu dokunuş ona iyi gelmişti sanki.</p>

  <p>“Sadece gidip şu reçeteyi eczanede hazırlatacağım, sonra da döneceğim.”</p>

  <p>Kısa bir süre sonra ilacı getirip Philip’e bir doz verdi. Ardından kitaplarını almak için yukarı çıktı.</p>

  <p>“Bu öğleden sonra senin odanda çalışmamın sakıncası yoktur, değil mi?” dedi aşağı inince. “Kapıyı açık bırakacağım, istediğin herhangi bir şey olursa bana seslenebilirsin böylece.”</p>

  <p>Günün ilerleyen saatlerinde, rahatsız bir uykudan uyanan Philip oturma odasından sesler geldiğini duydu. Griffiths’i görmeye bir arkadaşı gelmişti.</p>

  <p>“Bu gece gelmesen daha iyi,” dediğini duydu Griffiths’in.</p>

  <p>Birkaç dakika sonra odaya başka biri girip Griffiths’i burada bulunca şaşırdığını söyledi. Philip onun açıklama yaptığını duydu.</p>

  <p>“Burada kalan ikinci sınıftan bir öğrenciye bakıyorum. Zavallı adam gripten yatıyor. Bu akşam whist<a class="dipnot2" href="../Text/dipnotlar.xhtml#a89" id="k89"><sup>[89]</sup></a>&nbsp;yok moruk.”</p>

  <p>Artık Griffiths yalnız kalmıştı ve Philip ona seslendi.</p>

  <p>“Bu akşamki partini ertelemiyorsun, değil mi?” diye sordu.</p>

  <p>“Senin yüzünden değil. Ameliyatıma çalışmam lazım.”</p>

  <p>“Erteleme. Ben iyi olacağım. Benim yüzümden sıkıntıya girme.”</p>

  <p>“Hiç sorun değil.”</p>

  <p>Philip daha da kötüleşti. Gece geç saatlerde biraz sayıkladı, ama sabaha doğru huzursuz bir uykudan uyandı. Griffiths’in bir koltuktan kalktığını, diz çöktüğünü ve parmaklarıyla ateşe kömür üstüne kömür attığını gördü. Üstünde pijamaları ve sabahlığı vardı.</p>

  <p>“Ne yapıyorsun burada?” diye sordu.</p>

  <p>“Seni uyandırdım mı? Gürültü çıkarmadan ateşi canlandırmaya çalışıyordum.”</p>

  <p>“Neden yatakta değilsin? Saat kaç?”</p>

  <p>“Beş olmak üzere. Bu gece yanında otursam iyi olur diye düşündüm. O yüzden buraya bir koltuk getirdim, düşündüm ki yere bir döşek koyacak olursam o kadar derin uyuyabilirdim ki bir şey istesen seni duyamayabilirdim.”</p>

  <p>“Keşke bana karşı bu kadar iyi olmasan,” diye sızlandı Philip. “Sen de kapmış olmayasın?”</p>

  <p>“O zaman sen bana bakarsın moruk,” dedi Griffiths, bir kahkaha atıp.</p>

  <p>Sabahleyin Griffiths güneşliği çekti. Gece nöbetinin ardından solgun ve yorgun görünüyordu, ama hayat doluydu.</p>

  <p>“Şimdi seni yıkayacağım,” dedi Philip’e neşeyle.</p>

  <p>“Kendim yıkanabilirim,” dedi Philip utanarak.</p>

  <p>“Saçmalama. Küçük bir koğuşta olsaydın hemşire yıkardı seni, ben de bu işi bir hemşire kadar iyi becerebilirim.”</p>

  <p>Philip karşı koyamayacak kadar zayıf ve bitkindi, Griffiths’in elini, yüzünü, ayaklarını, göğsünü ve sırtını yıkamasına izin verdi. Bunları hoş bir nezaketle yapıyor, hiç durmadan dostça gevezelik ederken işini sürdürüyordu; ardından hastanede yaptıkları şekilde çarşafı değiştirdi, yastığı kabarttı ve yatak örtülerini düzeltti.</p>

  <p>“Hemşire Arthur görmeliydi beni. Hayretten donakalırdı. Bugün erkenden Deacon seni görmeye gelecek.”</p>

  <p>“Bana karşı neden bu kadar iyi olduğunu anlayamıyorum,” dedi Philip.</p>

  <p>“Benim için iyi bir alıştırma oluyor. İnsanın bir hastasının olması bayağı eğlenceli.”</p>

  <p>Griffiths ona kahvaltısını verip giyinmeye ve bir şeyler yemeye gitti. Saat on olmadan birkaç dakika önce bir salkım üzüm ve birkaç çiçekle geri geldi.</p>

  <p>“Çok iyisin,” dedi Philip.</p>

  <p>Beş gündür yataktaydı.</p>

  <p>Norah ile Griffiths ona dönüşümlü bakmışlardı. Griffiths, Philip’le aynı yaşta olsa da ona karşı esprili, koruyucu bir tavır benimsemişti. Düşünceli bir delikanlıydı, nazik ve cesaretlendiriciydi; ama en büyük özelliği, çevresindeki herkese hayat verdiği belli olan canlılığıydı. Philip, çoğu insanın annesinden ya da kız kardeşinden gördüğü gibi şımartılmaya alışkın değildi ve bu güçlü genç adamın kadınsı yumuşaklığından derinden etkilenmişti. Philip yavaş yavaş iyileşti. Daha sonra Griffiths, Philip’in odasında boş boş oturup onu neşeli aşk macerası hikâyeleriyle eğlendirdi. Cilveli bir tipti, aynı anda üç dört ilişkiyi idare edebiliyordu; sorunları ortadan kaldırmak için mecbur kaldığı yöntemleri anlatışını dinlemek de çok keyifliydi. Başına gelen her şeye romantik bir cazibe katma becerisi vardı. Borçlar belini bükmüştü, biraz değeri olan her eşyası rehinecideydi ama daima neşeli, müsrif ve cömert olmayı beceriyordu. Doğuştan maceracıydı. Müphem meslekleri ve değişken niyetleri olan insanlara bayılıyordu; Londra barlarının müdavimi olan ayaktakımı içinde tanıdığı çok sayıda insan vardı. Ona arkadaş muamelesi yapan hafifmeşrep kadınlar hayatlarındaki sıkıntıları, güçlükleri ve başarıları anlatıyordu; hilekârlar onun yoksulluğuna saygı duyuyor, ona akşam yemeği ısmarlıyor ve borç olarak beş sterlinlik banknotlar veriyorlardı. Zaman zaman sınavlarından kalıyordu ama buna neşeyle katlanıyor ve bunu ebeveynine öyle bir sunuyordu ki Leeds’de doktor olan babası, ona cidden kızamayacak kadar insafa geliyordu.</p>

  <p>“Kitaplara kafam hiç basmıyor,” diyordu neşeyle, “ama çalışamıyorum da.”</p>

  <p>Hayat fazlasıyla eğlenceli geliyordu. Ama gençliğinin coşkusu geçince ve sonunda diplomasını alınca, meslekte muazzam bir başarı yakalayacaktı. İnsanları tavırlarının büyük cazibesiyle iyileştirecekti.</p>

  <p>Philip, okuldayken uzun boylu, dimdik duran, yüksek moralli oğlanlara nasıl taptıysa ona da öyle tapıyordu. İyileşir iyileşmez hemen arkadaş oldular ve Griffiths’in onun küçük salonunda oturmaktan, Philip’in vaktini eğlenceli gevezeliğiyle almaktan ve sayısız sigara içmekten keyif aldığını görmek, Philip’e olağandışı bir mutluluk veriyordu. Philip bazen onu Regent Caddesi’ndeki tavernaya götürüyordu. Hayward onu aptal buluyordu, ama Lawson çekiciliğini fark etmiş, hevesle resmini yapmak istiyordu; mavi gözleri, beyaz teni ve kıvırcık saçlarıyla resmedilmeye değer bir figürdü. Sık sık onun hiçbir şey bilmediği konuları tartışıyorlardı ve Griffiths o zaman güzel yüzünde iyimser bir gülümsemeyle, haklı olarak varlığının arkadaş grubunun eğlencesine yeterli ölçüde katkıda bulunduğunu düşünerek sessizce oturuyordu. Macalister’ın borsa simsarı olduğunu öğrendikten sonra hevesle ondan tüyolar almak istedi; Macalister da vakur gülümsemesiyle ona belli zamanlarda belli hisseleri alarak ne servetler kazanabileceğini anlattı. Bu Philip’in ağzını sulandırdı, çünkü öyle ya da böyle beklediğinden daha fazla harcıyordu ve Macalister’ın sunduğu kolay yöntemle birazcık para kazanmak ona çok iyi gelirdi.</p>

  <p>“Gerçekten bir dahaki sefere iyi bir şey duyduğumda size haber veririm,” dedi borsa simsarı. “Bazen böyle şeyler çıkıyor. Mesele sadece hisseyi zamanında almak.”</p>

  <p>Philip elli sterlin kazanmanın ne kadar güzel olacağını düşünmekten kendini alamadı, böylece Norah’ya kış için çok ihtiyaç duyduğu kürkü hediye edebilirdi. Regent Caddesindeki mağazalara bakmış, o parayla alabileceklerini gözüyle seçmişti. Norah her şeyi hak ediyordu. O Philip’in hayatını çok mutlu kılmıştı.</p>
</body>
</html>