<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>107</h2>

  <p>Satın almacı Bay Sampson, Philip’i sevmeye başladı. Bay Sampson çok havalı biriydi, bölümündeki kızlar onun zengin müşterilerden biriyle evlenmesine hiç şaşırmayacaklarını söylüyorlardı. Şehrin dışında oturuyor, büroda gece kıyafetlerini giyerek tezgâhtarları sık sık etkiliyordu. Bazen ertesi sabah gelen temizlikçiler onu hâlâ o kılığıyla görüyordu ve Bay Sampson bürosuna redingotunu giymeye giderken birbirlerine hafifçe göz kırpıyorlardı. Böyle durumlarda, hızlıca kahvaltı etmek için sıvıştıktan sonra ellerini ovuşturarak merdivenlerden çıkarken Philip’e de göz kırpıyordu.</p>

  <p>“Ne geceydi ama! Ne geceydi ama!” dedi. “Yemin ederim!”</p>

  <p>Philip’e onun oradaki tek centilmen olduğunu söyledi, hayatın ne olduğunu sadece o ve Philip biliyordu. Bunu söyleyince tavırları aniden değişti, Philip’i ahbap yerine Bay Carey diye çağırmaya başladı, satın almacı olarak konumunun önemine göre davrandı ve Philip’i yeniden mağaza kat görevlisi görevine getirdi.</p>

  <p>Lynn ve Sedley’ye haftada bir kez Paris’ten moda gazeteleri geliyor ve bunlarda fotoğrafları yer alan kıyafetler; müşterilerin ihtiyaçlarına göre uyarlanıyordu. Müşterileri kendine hastı. Bunların en önemli kısmını, küçük endüstri kasabalarından gelen kadınlar oluşturuyordu; bu kadınlar elbiselerini yerel mağazalardan almayacak kadar seçkin ve onların zevkine uygun terzileri keşfedemeyecek kadar Londra’ya yabancıydılar. Bunların yanı sıra, aykırı kaçan çok sayıda müzikhol artisti vardı. Bu Bay Sampson’ın kendisi için geliştirdiği ve hayli de gurur duyduğu bir bağlantıydı. Sahne kostümlerini Lynn’s’den almaya başlamışlardı ve Bay Sampson pek çoğunu diğer kıyafetlerini de buradan almaya ikna etmişti.</p>

  <p>“Paquin kadar iyi, üstelik yarı fiyatına,” diyordu.</p>

  <p>Bu türden müşterileri cezbeden ikna edici, herkesle hemen samimi olabilen bir adamdı ve müşteriler birbirine şöyle diyordu:</p>

  <p>“Lynn’s’den bir ceket-etek aldığında kimse Paris’ten gelmediğini anlamıyorsa, parayı boşa harcamanın ne manası var?”</p>

  <p>Bay Sampson, elbiselerini yaptığı bu tanınmış simalarla olan dostluğundan gurur duyuyordu ve pazar günü Bayan Victoria Virgo’yla saat ikide Tulse Hill’deki güzelim evine yemeğe gittiğinde -şu bizim yaptığımız toz mavisi elbiseyi giymişti ve dedim ki sakın bunu bizim yaptığımızı söyleme, şahsen görsem derim ki Paquin’den çıkmış- departmanını ertesi gün gani gani detayla eğlendirdi. Philip kadın giysilerine daha önce hiç dikkat etmemişti, ama çalışmaya başladıktan sonra, kendi kendisini de eğlendirecek şekilde bunlara karşı teknik bir ilgi geliştirmeye başlamıştı. Gözleri renklere karşı departmandaki herkesten daha fazla eğitimliydi ve Paris’teki öğrencilik günlerinden hiza bilgisine sahipti. Kabiliyetsizliğinin bilincinde cahil bir adam olmasının yanı sıra başkalarının önerilerini bir araya getirme cingözlüğüne de sahip Bay Sampson, yeni tasarımlar oluştururken sürekli departmanındaki tezgâhtarların fikirlerini sorardı; Philip’in eleştirilerinin değerli olduğunu da çabucak gördü. Ama çok kıskançtı ve başkasının tavsiyesine uyduğunun düşünülmesine asla izin vermezdi. Bazı çizimleri Philip’in önerisi yönünde değiştirirken, daima şunu söyleyerek bitirirdi:</p>

  <p>“Eh, sonunda yine benim fikrime geldik.”</p>

  <p>Philip mağazada çalışmaya başlayalı beş ay olmuşken, bir gün tanınmış bir aktris olan Bayan Alice Antonia gelip Bay Sampson’ı görmek istediğini söyledi. Sarartılmış saçları, cesurca boyanmış yüzü ve metalik bir ses tonu olan iriyarı bir kadındı; şehrin müzikhollerindeki salon delikanlılarına dostane davranmaya alışkın bir komedyenin cıvıl cıvıl edasına sahipti. Yeni bir şarkısı vardı ve Bay Sampson’ın onun için bir kostüm tasarlamasını istiyordu.</p>

  <p>“Çarpıcı bir şey istiyorum,” dedi. “Eski bir şey olmasın işte. Başka kimsede olmayan farklı bir şey istiyorum.”</p>

  <p>Yumuşak başlı ve senlibenli Bay Sampson, tam olarak onun istediği gibi bir şey çıkarabileceklerine emin olduğunu söyledi. Ona eskizlerini gösterdi.</p>

  <p>“Buradan işe yarayacak bir şey çıkmayacağını biliyorum, ama sadece neler sunabileceğimi göstermek istiyorum size.”</p>

  <p>“Ah, hayır, kesinlikle böyle bir şeyler değil,” dedi kadın, sabırsızca eskizlere bakarken. “İstediğim şöyle insanların çenesine bir aparkat patlatıp ön dişlerini tangırdatacak bir şey.”</p>

  <p>“Evet, çok iyi anlıyorum, Bayan Antonia,” dedi satın almacı yavan bir gülümsemeyle, ama bakışları bomboş ve aptalcaydı.</p>

  <p>“Sonunda onun için şöyle bir Paris’e uzanmam gerekecek galiba.”</p>

  <p>“Ah, sizi tatmin edecek bir şey verebileceğimizi sanıyorum, Bayan Antonia. Paris’te bulacağınız her şeyi burada da bulabilirsiniz.”</p>

  <p>Kadın mağazadan çıkıp gidince, biraz endişelenmiş olan Bay Sampson meseleyi Bayan Hodges’la konuştu.</p>

  <p>“Pek tuhaf biri, buna hiç şüphe yok,” dedi Bayan Hodges.</p>

  <p>“Alice, ne ettin bize?” dedi satın almacı asabiyetle, bununla ona karşı puan kazandığını düşündü.</p>

  <p>Müzikhol kostümlerine dair fikirleri kısa eteklerden, kıvrılan dantellerden ve parıldayan pullardan öteye hiç geçmemişti; ama Bayan Antonia bu konuda kendini muğlak terimlerle ifade etmişti.</p>

  <p>“Ah, teyzem!” dedi.</p>

  <p>Bu haykırış öyle bir tonda çıkmıştı ki klişeleşmiş her şeye çok derin bir antipatiyi dillendiriyor gibiydi, şu payetleri eklemezse hasta olacaktı sanki. Bay Sampson birkaç fikir “döktürdü” ama Bayan Hodges ona açık açık bunların işe yarayacağını sanmadığını söyledi. Philip’e öneri götüren de o oldu:</p>

  <p>“Çizebilir misin Philip? Neden deneyip neler yapabileceğini görmüyorsun?”</p>

  <p>Philip bir kutu ucuz suluboya aldı ve on altı yaşındaki gürültücü Bell üç notalık ıslığını çalıp pullarıyla meşgul olurken, birkaç eskiz çizdi. Paris’te gördüğü bazı kostümleri hatırladı ve keskin, sıra dışı renklerle kendi etkisini belli ederek, onların birini uyarladı. Ortaya çıkan sonuç hoşuna gitti, ertesi sabah bunu Bayan Hodges’a gösterdi. Gördüğünden hayli etkilenen kadın, bunu hemen satın almacıya götürdü.</p>

  <p>“Sıra dışı,” dedi, “bu inkâr edilemez.”</p>

  <p>Bu çizim onun hem kafasını karıştırdı hem de eğitimli gözleri hayran olunası bir iş olduğunu gördü. İtibarına halel getirmemek için birtakım değişiklik yapma önerilerinde bulunmaya başladı, ama sağduyusu daha yüksek olan Bayan Hodges, eskizi Bayan Antonia’ya olduğu gibi göstermesini tavsiye etti.</p>

  <p>“Ya hep ya hiç, bence sevecek bunu.”</p>

  <p>“Hepten ziyade hiç çoğunlukla,” dedi Bay Sampson, <i>décolletage</i>’a bakarak. “Çizmeye istidadı var, değil mi? Bunca zaman gizlemesi tuhaf.”</p>

  <p>Bayan Antonia’nın geldiği haberini alınca satın almacı tasarımı masaya, o bürosuna girer girmez gözünün takılacağı biçimde koydu. Kadın hemen üstüne atladı.</p>

  <p>“Bu nedir?” dedi. “Neden bunu alamıyorum?”</p>

  <p>“Sadece sizin için ürettiğimiz fikirlerden biri,” dedi Bay Sampson sıradan bir edayla. “Hoşunuza gitti mi?”</p>

  <p>“Hoşuma gitti mi!” dedi kadın. “Bana içine biraz cin katılmış küçük bir bira verin.”</p>

  <p>“Ah, gördünüz mü, Paris’e gitmenize gerek yok. Sadece ne istediğinizi söylemeniz yeterli ve işte o da burada.”</p>

  <p>Eserin hemen üretimine geçildi ve kostümü tamamlanmış halde görünce Philip büyük bir tatmin heyecanı duydu. Satın almacıyla Bayan Hodges bütün başarıyı kendilerine mal ettiler; ama umurunda değildi, Bayan Antonia’nın onu ilk kez giydiğini görmek için onlarla birlikte Tivoli’ye gittiğinde büyük bir kıvanç duydu. Sorularına cevaben, sonunda Bayan Hodges’a çizmeyi nasıl öğrendiğini anlattı -birlikte yaşadığı insanların onun hava attığını sanmasından korktuğu için, geçmişte yaptıkları hakkında hiçbir şey anlatmamaya büyük özen gösteriyordu- ve Bayan Hodges da bu bilgiyi Bay Sampson’a da aktardı. Satın almacı bu konuyla ilgili Philip’e hiçbir şey söylemedi, ama ona biraz daha saygılı biçimde davranmaya başladı ve daha sonra ona iki taşralı müşteri için tasarımlar yapma işi verdi. Bunlar da memnuniyetle karşılandı. Ardından Bay Sampson müşterilerine, kendisi için çalışan “Paris’ten sanat öğrencisi, zeki, genç bir delikanlı”dan bahsetmeye başladı ve Philip kısa sürede kendini bir paravanın arkasında, üstünde ceketi olmadan sabahtan akşama çizim yaparken buldu. Bazen o kadar yoğun oluyordu ki öğle yemeğini saat üçte “sürüden ayrılmışlarla” yiyordu. Bu hoşuna gidiyordu, çünkü pek azdılar ve konuşamayacak kadar yorgun oluyorlardı; satın almacıların masasından kalanlardan oluştuğundan, yemek de daha iyiydi. Philip’in mağaza kat görevinden kostüm tasarımcılığına yükselişi departmanda büyük ses getirdi. Onu kıskandıklarını anladı. Mağazada ilk tanıştığı insan olan ve Philip’e çok bağlanan, kafası tuhaf biçimli tezgâhtar Harris, hoşnutsuzluğunu gizleyemiyordu.</p>

  <p>“Bazıları çok şanslı,” diyordu. “Yakında bizzat bir satın almacı olursun, hepimiz de sana ‘efendim’ diye hitap ederiz.”</p>

  <p>Artık yapmakta olduğu işin tüm zorluğuna rağmen haftada başladığı zamanki gibi altı şilinden fazla kazanmadığı için daha yüksek bir maaş talep etmesi gerektiğini söyledi Philip’e. Ama zam istemek nazik bir konuydu. Müdür ona bu taleple gelenlere alaycı bir yaklaşım sergiliyordu.</p>

  <p>“Sence daha fazla edersin, değil mi? Sana göre kaç paradır değerin, söylesene?”</p>

  <p>Yüreği ağzına gelen tezgâhtar, haftada iki şilin daha fazla kazanması gerektiğini söyleyiverirdi.</p>

  <p>“Ah, pekâlâ, madem buna değer olduğunu düşünüyorsun. O zaman alabilirsin.” Ardından duraksar, bazen de delici bir bakışla şöyle derdi: “Ayrıca hesabını da kestirebilirsin.”</p>

  <p>O zaman talebinizi geri çekmenin bir faydası olmaz, gitmeniz gerekirdi. Müdürün düşüncesine göre, memnuniyetsiz tezgâhtarlar doğru dürüst çalışmazdı ve zam almayı hak etmiyorlarsa onları bir an önce sepetlemek en iyisiydi. Bunun sonucunda, kendini ayrılmaya hazırlamayan kimse zam istemeye gitmezdi. Philip tereddüt etti. Satın almacının onsuz yapamayacağını söyleyen oda arkadaşlarından biraz şüphe duyuyordu. Düzgün tiplerdi, ama eğlence anlayışları pek ilkeldi ve Philip’i zam istemeye ikna edip de onun sepetlendiğini görmeyi eğlenceli bulabilirlerdi. İş ararken çektiği çileyi unutamıyor, kendini yeniden böyle bir duruma sokmak istemiyordu ve başka bir yerde tasarımcı olarak iş bulma ihtimalinin de çok düşük olduğunu biliyordu; onun kadar iyi çizebilen yüzlerce insan vardı. Ayrıca paraya fena halde muhtaçtı; giysileri iyice yıpranmış, kalın halılar çoraplarını ve botlarını mahvetmişti; bir sabah cüretkâr bir adım atmaya kendini neredeyse ikna etti, bodrum kattaki kahvaltıdan sonra müdürün bürosuna giden geçitten geçince, bir ilan için başvuru yapan adamların oluşturduğu kuyruğu gördü. Yaklaşık yüz kişi kadar vardı ve hangisi işe alınacak olursa olsun, Philip’in haftada aldığı altı şilinle başlayacaktı. Aralarından bazılarının ona, işi olduğu için gıpta eder gözlerle baktığını gördü. Tüyleri diken diken oldu. Risk almaya cesaret edemedi.</p>
</body>
</html>