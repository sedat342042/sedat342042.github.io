<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>66</h2>

  <p>Philip rahat rahat güzelce çalıştı; yapacak çok işi vardı, çünkü temmuzda İlk Birleşik sınavının üç bölümüne girecekti, bunlardan ikisi daha önce kaldığı sınavlardı; ama hayatından memnundu. Yeni bir arkadaş edinmişti. Lawson model ararken, tiyatroların birinde yardımcı oyunculuk yapan bir kız keşfetmişti ve bir pazar günü, onu kendisine poz vermeye ikna edebilmek için küçük bir öğle yemeği partisi düzenledi. Kız yanında kendisinden büyük bir kadın eşlikçiyle geldi ve dördüncü olması istenen Philip’e dikkatini onunla sınırlaması söylendi. Bu Philip için kolay oldu çünkü kadının eğlenceli konuşan, tatlı bir geveze olduğu ortaya çıktı. Philip’ten gelip onu ziyaret etmesini istedi; Vincent Meydanı’nda bir pansiyonda kalıyordu ve beş çayı için hep orada bulunuyordu; Philip gitti, hoş karşılanmaktan büyük keyif aldı ve tekrar gitti. Bayan Nesbit yirmi beş yaşından büyük değildi, hoş, çirkin bir suratı olan çok ufak tefek biriydi; çok parlak gözleri, çıkık elmacıkkemikleri ve büyük bir ağzı vardı: Makyajındaki aşırı kontrastlar, modern Fransız ressamlarından birinin yaptığı bir portreyi andırıyordu; teni çok beyazdı, yanakları çok kırmızıydı, kalın kaşları, saçı çok siyahtı. Bütün bunların yarattığı etki tuhaf, biraz yapaydı, ama kesinlikle çirkin denemezdi. Kocasından ayrılmıştı, kendisinin ve çocuğunun geçimini ucuz romanlar yazarak sağlıyordu. Bu tür şeylerde uzmanlaşmış bir iki yayıncı vardı ve elinden geldiğince çok iş çıkarmaya bakıyordu. Parası iyi bir iş değildi, otuz bin kelimelik bir hikâye karşılığında on beş sterlin kazanıyordu ama halinden memnundu.</p>

  <p>“Sonuçta okur buna sadece iki peni ödüyor,” dedi, “üstelik aynı şeyi tekrar tekrar okumak hoşlarına gidiyor. Sadece isimleri değiştiriyorum, oluyor bitiyor. Sıkıldığımda çamaşırı, kirayı, bebeğin giysi ihtiyacını düşünüyorum ve yeniden çalışmaya koyuluyorum.”</p>

  <p>Ayrıca figüran arayan çeşitli tiyatroları dolaşıyor, böylece iş olduğunda haftada on altı şilinden bir gineye kadar kazanabiliyordu. Günün sonunda o kadar yorgun oluyordu ki külçe gibi uyuyordu. Makus talihini tersine çevirmeyi başarabilmişti. Keskin mizah gücü sayesinde, her türlü can sıkıcı durumdan bir eğlence çıkarabiliyordu. Bazen işler ters gidiyor, kendisini beş parasız buluyordu; o zaman ehemmiyetsiz birkaç parça eşyası Vauxhall Bridge Road’daki rehine dükkânına yollanıyor, işler düzelene dek tereyağlı ekmek yiyordu. Neşesini hiç kaybetmiyordu.</p>

  <p>Onun bu miskin yaşamı Philip’in ilgisini çekiyordu ve kadın çabalarını muhteşem bir üslupla anlatarak onu güldürüyordu. Philip ona neden şansını daha iyi türden bir edebi eser üretmekte denemediğini sordu, ama Bayan Nesbit yeteneğinin olmadığını biliyordu; üstelik ürettiği bin kelimelik berbat şeyler sadece iyi para getirmiyordu, aynı zamanda elinden gelen en iyi şeylerdi. Sürdürdüğü yaşamın devamlılığından başka hiçbir beklentisi yoktu. Hiçbir akrabası yok gibiydi, arkadaşları da kendisi kadar yoksuldu.</p>

  <p>“Geleceği düşünmem,” diyordu. “Üç haftalık kiraya yetecek param olduğu sürece, bir de yiyecek için bir iki sterlinim varsa hiç canımı sıkmam. Eğer şimdi için olduğu kadar gelecek için de endişelenirsem, hayatın yaşamaya değer bir tarafı kalmaz, işler en kötü halini aldığında hep bir yolunu bulurum.”</p>

  <p>Kısa sürede Philip her gün ona çaya gitme alışkanlığı geliştirdi; ziyaretleri kadına yük olmasın diye yanında bir pasta, bir sterlinlik tereyağı ya da biraz çay götürüyordu. Birbirlerine isimleriyle hitap etmeye başladılar. Bir kadının duygudaşlığı onun için yeni bir şeydi ve birinin, onun tüm sıkıntılarını içtenlikle dinlemesinden çok mutluydu. Saatler su gibi geçiyordu. Kadına duyduğu hayranlığı gizlemiyordu. Hoş bir arkadaştı. Onu Mildred’la karşılaştırmaktan kendisini alamıyordu; birinin bilmediği herhangi bir şeyle ilgilenmeyi reddeden dik kafalı aptallığını, diğerinin hassas değer bilişiyle ve kavrayışlı zekâsıyla karşılaştırıyordu. Az kalsın, hayatı boyunca Mildred gibi bir kadına bağlanacağını düşündükçe içini sıkıntı kaplıyordu. Bir akşam Norah’ya tüm aşk hikâyesini anlattı. Bu, özsaygısıyla gurur duyabileceği bir şey değildi ve böylesi hoş bir duygudaşlıkla karşılanmak çok güzeldi.</p>

  <p>“Sanırım tamamen kurtulmuşsun,” dedi kadın, o bitirince.</p>

  <p>Norah ara sıra başını tuhaf bir şekilde tutuyor, Aberdeen eniği gibi bir yana eğip öylece duruyordu. Düz bir sandalyede oturup dikiş dikiyordu çünkü boş oturacak zamanı hiç yoktu ve Philip onun ayaklarının dibine rahatça kuruluyordu.</p>

  <p>“Her şey bittiği için nasıl kalpten müteşekkirim anlatamam,” deyip iç çekti.</p>

  <p>“Zavallıcık, berbat zaman geçirmiş olmalısın,” diye mırıldandı kadın ve yakınlığını göstermek için elini onun omzuna koydu.</p>

  <p>Philip bu eli tutup öptü, ama Norah hemen çekti.</p>

  <p>“Neden yaptın bunu?” diye sordu kızararak.</p>

  <p>“İtirazın var mı?”</p>

  <p>Norah pırıltılı gözlerle bir an ona baktı ve gülümsedi.</p>

  <p>“Hayır,” dedi.</p>

  <p>Philip dizlerinin üstünde doğrulup onunla yüz yüze geldi. Kadın bakışlarını çekmeden onun gözlerinin içine baktı, büyük ağzı bir gülümseyişle titredi.</p>

  <p>“Eeee?” dedi.</p>

  <p>“Biliyorsun, harikasın. Bana karşı nazik olduğun için sana minnettarım. Senden çok hoşlanıyorum.”</p>

  <p>“Aptallık etme,” dedi kadın.</p>

  <p>Philip onu dirseğinden tutup kendisine çekti. Norah direnmeyip azıcık eğildi, Philip de onun kırmızı dudaklarını öptü.</p>

  <p>“Neden yaptın bunu?” diye sordu tekrar.</p>

  <p>“Çünkü çok rahatlatıcı.”</p>

  <p>Kadın cevap vermedi ama gözlerine yumuşak bir bakış yerleşti ve elini nazikçe onun saçlarından geçirdi.</p>

  <p>“Biliyorsun, böyle davranman çok budalaca. Biz çok iyi dostuz. Böyle kalmak da çok güzel olur.”</p>

  <p>“Eğer uslu olmamı gerçekten istiyorsan,” diye cevapladı Philip, “yanağımı okşamasan iyi edersin.”</p>

  <p>Kadın azıcık kıkırdadı ama durmadı.</p>

  <p>“Bu yaptığım çok yanlış, değil mi?” dedi.</p>

  <p>Şaşıran ve biraz da eğlenen Philip onun gözlerinin içine baktı ve bu sırada, onların yumuşayıp nemlendiğini gördü; bu gözlerde onu mest eden bir ifade vardı. Kalbi birden daha hızlı atmaya başladı, gözlerine yaş doldu.</p>

  <p>“Norah, benden hoşlanmıyorsun, değil mi?” diye sordu güvensizce.</p>

  <p>“Senin gibi akıllı bir çocuk, böyle aptal sorular soruyor.”</p>

  <p>“Ah, canım benim, hoşlanabileceğin hiç aklıma gelmezdi.”</p>

  <p>Kollarını kadına sardı ve Norah güler, kızarır, ağlarken onu öptü; o da kendisini Philip’in kucaklamasına bıraktı.</p>

  <p>O an için kollarını kadından çözdü ve tekrar dizlerinin üstünde oturup ona merakla baktı.</p>

  <p>“Şey, çok heyecanlandım!” dedi.</p>

  <p>“Neden?”</p>

  <p>“Çok şaşkınım.”</p>

  <p>“Peki, memnun musun?”</p>

  <p>“Çok memnun oldum,” diye bağırdı Philip tüm kalbiyle, “ve çok gururluyum ve çok mutluyum ve çok minnettarım.”</p>

  <p>Kadının ellerini tutup bunları öpücüklere boğdu. Bu Philip için hem sağlam hem sürekli görünen bir mutluluğun başlangıcıydı. Sevgili oldular, ama dost kaldılar. Norah’nın içinde, Philip’e duyduğu sevgide karşılığını bulan bir annelik içgüdüsü vardı; şımartıp azarlayabileceği, onun için telaşa düşebileceği birini istiyordu; evcil bir mizaca sahipti ve Philip’in sağlığıyla ve çamaşırlarıyla ilgilenmekten keyif alıyordu. Onun çok hassas olduğu sakatlığına acıyor ve bu acıma kendisini içgüdüsel olarak şefkat biçiminde ifade ediyordu. Genç, güçlü ve sağlıklı bir kadındı, sevgisini vermesi gayet doğal görünüyordu. Morali yüksekti, şen bir ruhu vardı. Philip’ten hoşlanıyordu çünkü hayatta hoşuna giden bütün eğlenceli şeylere onunla birlikte gülüyordu ve hepsinden önemlisi, ondan kendisi olduğu için hoşlanıyordu.</p>

  <p>Bunu söyleyince Philip gamsızca şu cevabı verdi:</p>

  <p>“Saçma. Benden hoşlanıyorsun çünkü sessiz biriyim ve hiç ağzımı açamıyorum.”</p>

  <p>Philip ona kesinlikle âşık değildi. Ondan çok hoşlanıyordu, yanında olmaktan çok memnundu, sohbetini eğlenceli ve ilginç buluyordu. Onun sayesinde kendisine olan inancını yeniden kazanmış, adeta ruhundaki tüm yaralara merhemini bulmuştu. Norah’nın onu önemsemesi son derece gururunu okşuyordu. Onun cesaretine, iyimserliğine, kadere cüretle meydan okumasına hayrandı; Norah’nın kendine has küçük bir felsefesi vardı, içten ve pratikti.</p>

  <p>“Biliyorsun, kiliselere, rahiplere ve tüm o şeylere inanmıyorum,” dedi, “ama Tanrı’ya inanıyorum ve üstüne düşeni yaptıktan, zorda olanlara yardım elini uzattıktan sonra senin ne yaptığınla pek ilgilendiğini sanmıyorum. Hem bence insanlar genel olarak gayet iyiler, olmayanlar için de üzülüyorum.”</p>

  <p>“Peki ya sonrası?” diye sordu Philip.</p>

  <p>“Ah, şey, kesin olarak bilmiyorum tabii,” dedi gülümseyerek, “ama en iyisini diliyorum. Neyse ne, ödeyecek kira olmayacak, yazacak hafif romanlar olmayacak.”</p>

  <p>Hafiften pohpohlama konusunda kadınca bir yeteneği vardı. Philip’in büyük bir ressam olamayacağının bilincine varıp Paris’ten ayrılmakla cesurca bir iş yaptığını düşünüyordu; kadın kendisine coşkulu bir hayranlık gösterdiğinde de Philip mest oluyordu. Bu eylemin cesareti mi, yoksa kararsızlığı mı gösterdiğinden asla emin olamamıştı. Kadının bunu kahramanca bulduğunu işitmek mutluluk vericiydi. Arkadaşlarının içgüdüsel olarak kaçındığı bir konuyu açmaya cesaret etti.</p>

  <p>“Yumru ayağın konusunda bu kadar hassas olman çok saçma,” dedi. Philip’in kıpkırmızı kesildiğini görse de devam etti. “Biliyorsun, insanlar bunu senin düşündüğün kadar çok düşünmüyor. Seni ilk gördüklerinde fark ediyorlar ama sonra unutuyorlar.”</p>

  <p>Philip cevap vermedi.</p>

  <p>“Bana kızmadın, değil mi?”</p>

  <p>“Hayır.”</p>

  <p>Norah kolunu onun boynuna doladı.</p>

  <p>“Biliyorsun, seni sevdiğim için açıyorum bu konuyu. Bunun seni mutsuz etmesini istemiyorum.”</p>

  <p>“Canın ne isterse söyleyebilirsin bana,” diye cevapladı gülümseyerek. “Keşke sana ne kadar minnettar olduğumu gösterecek bir şey yapabilsem.”</p>

  <p>Norah onu başka bakımlardan da idare etti. Philip’in kaba davranmasına izin vermiyor, öfkelendiğinde ona gülüyordu. Onu daha görgülü biri yaptı.</p>

  <p>“Ne istersen onu yaptırabilirsin bana,” dedi kadına bir defasında.</p>

  <p>“Sakıncası olmaz mı?”</p>

  <p>“Hayır, sen ne istersen onu yapmak istiyorum.”</p>

  <p>Philip mutluluğunun farkına varabilecek zekâya sahipti. Norah ona bir eşin verebileceği her şeyi veriyor gibiydi, üstelik özgürlüğünü de koruyordu; şimdiye dek sahip olduğu, bir erkekte asla bulamayacağı bir duygudaşlığa sahip, en cazip arkadaştı. Cinsel ilişki, dostluklarının en güçlü bağından başka bir şey değildi. Onu tamamlıyordu, ama elzem değildi. Philip’in iştahı doyurulduğu için de daha ılımlı, birlikte yaşanması daha kolay biri olmuştu. Tümüyle kendi kendisine sahip olduğunu hissediyordu. Bazen, berbat bir tutkuyu saplantı haline getirdiği o kışı düşünüyor, içini Mildred’a karşı nefret, kendisine karşı da dehşet duygusu kaplıyordu.</p>

  <p>Sınavları yaklaşıyordu ve Norah da bunlarla onun kadar ilgiliydi. Onun bu ilgisi Philip’in gururunu okşuyor ve onu duygulandırıyordu. Sonuçlar açıklanınca gelip hemen ona söylemesi için söz verdirdi. Bu kez aksilik olmadan üç bölümü de geçti ve sonucu söylemeye gittiğinde Norah gözyaşlarına boğuldu.</p>

  <p>“Ah, çok sevindim, çok endişelenmiştim.”</p>

  <p>“Seni aptal küçük şey,” diye güldü Philip, ama hıçkırıyordu.</p>

  <p>Norah’nın davranışına kim olsa çok sevinirdi.</p>

  <p>“Peki, şimdi ne yapacaksın?” diye sordu kadın.</p>

  <p>“Temiz bir vicdanla tatil yapabilirim. Ekimdeki kış dönemine kadar yapacak hiçbir işim yok.”</p>

  <p>“Blackstable’daki amcanın yanına gidersin diye tahmin ediyorum?”</p>

  <p>“Çok yanlış tahmin ediyorsun. Londra’da kalıp seninle oyun oynayacağım.”</p>

  <p>“Gitmeni tercih ederim.”</p>

  <p>“Neden? Benden bıktın mı?”</p>

  <p>Kadın gülüp ellerini onun omuzlarına koydu.</p>

  <p>“Çünkü yoğun çalıştın ve çok yorgun görünüyorsun. Biraz temiz hava ve dinlenme iyi gelir. Lütfen git.”</p>

  <p>Philip bir an cevap vermedi. Sevgi dolu gözlerle ona baktı.</p>

  <p>“Biliyorsun, senden başka kimseye asla inanmam. Sen hep benim iyiliğimi düşünüyorsun. Bende ne buluyorsun merak ediyorum.”</p>

  <p>“Şu bir ayda ne iyiliğimi gördün, söyler misin?” diye güldü kadın, şen şakrak.</p>

  <p>“Düşünceli ve naziksin, müşkülpesent de değilsin; hiç endişelenmiyorsun, hiç sıkıntı yaratmıyorsun ve memnun etmesi de kolay birisin.”</p>

  <p>“Bunların hepsi saçmalık,” dedi Norah, “ama sana bir şeyi söyleyebilirim: Tecrübeden ders çıkarabilen, şimdiye dek tanıdığım pek az insandan biriyim.”</p>
</body>
</html>