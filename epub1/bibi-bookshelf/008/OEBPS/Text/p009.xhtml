<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>9</h2>

  <p>Bir sonraki pazar günü, Papaz kestirmek için salona gitmeye hazırlanırken -hayatındaki tüm eylemler merasimle yapılırdı- ve Bayan Carey yukarı çıkmak üzereyken, Philip sordu:</p>

  <p>“Oyun oynayamıyorsam ne yapayım?”</p>

  <p>“Bir kerecik sadece oturup sessiz duramaz mısın?”</p>

  <p>“Çay vaktine kadar sadece oturamam.”</p>

  <p>Bay Carey pencereden dışarı baktı, ama hava soğuk ve rutubetliydi, Philip’e bahçeye çıkmasını teklif edemezdi.</p>

  <p>“Ne yapabileceğini biliyorum. Günün duasını<a class="dipnot2" href="../Text/dipnotlar.xhtml#a5" id="k5"><sup>[5]</sup></a>&nbsp;ezberleyebilirsin.”</p>

  <p>Armonyumla edilen dualarda kullanılan dua kitabını aldı ve istediği yeri bulana dek sayfalarını çevirdi.</p>

  <p>“Uzun değil. Çaya oturduğumda hiç hatasız söyleyebilirsen, yumurtamın tepesini yiyebilirsin.”</p>

  <p>Bayan Carey, Philip’in sandalyesini -ona yüksek bir sandalye almışlardı- yemek odasındaki masaya götürdü ve kitabı önüne koydu.</p>

  <p>“Tanrı boş duranı sevmez,” dedi Bay Carey.</p>

  <p>Çaya oturduğunda alevlerin keyfini sürmek için ateşe biraz daha kömür atıp salona geçti. Yakasını gevşetti, yastıkları düzenledi, rahatça kanepeye yerleşti. Ama salonun biraz serin olacağını düşünen Bayan Carey ona holden bir battaniye getirdi; onu adamın bacaklarına serip ayaklarının yanlarına sıkıştırdı. Işık gözlerini rahatsız etmesin diye perdeleri çekti ve papaz gözlerini çoktan kapatmış olduğundan parmak uçlarında odadan çıktı. Papaz bugün kendi başına huzur içindeydi, on dakika içinde uykuya daldı. Hafif hafif horladı.</p>

  <p>Epifani’den<a class="dipnot2" href="../Text/dipnotlar.xhtml#a6" id="k6"><sup>[6]</sup></a>&nbsp;sonraki Altıncı Pazar’dı ve günün duası şu sözlerle başlıyordu: <i>Kutsal Oğlu şeytanın işlerini yıkan ve bizleri Yaradanın evlatları, Sonsuz hayatın vârisi yaparak tecelli eden Tanrı.</i> Philip dikkatle okudu. Bundan hiçbir şey anlamadı. Kelimeleri kendi kendine yüksek sesle söylemeye başladı ama bunların çoğunu bilmiyordu ve cümlelerin yapısı tuhaftı. İki satırdan fazlasını kafası almıyordu. Dikkati de sürekli dağılıyordu: Papaz evinin duvarlarının dibinde bitmiş meyve ağaçları vardı ve ara sıra uzun bir dal pencere camına çarpıyordu; koyunlar bahçenin ötesindeki tarlada duyarsızca otluyordu. Beyninin içinde düğümler var gibiydi. Çay vaktine kadar sözleri ezberleyememe paniğine kapıldı, çabucak sözleri kendi kendine fısıldamaya devam etti; anlamaya çalışmıyor, sadece papağan gibi kelimeleri hafızasında tutmaya uğraşıyordu.</p>

  <p>Bayan Carey o öğleden sonra uyuyamadı, saat dörtte o kadar ayıktı ki aşağı indi. Amcasına okurken hiçbir hata yapmamak için duasına çalışan Philip’i duyacağını sanıyordu. Amcası o zaman memnun olacaktı; çocuğun kalbinin temiz olduğunu anlayacaktı. Ama Bayan Carey yemek odasına varıp da içeri girmek üzereyken, onu aniden durduran bir ses duydu. Kalbi hafifçe yerinden çıkacak gibi oldu. Dönüp sessizce ön kapıdan dışarı süzüldü. Yemek odasının penceresine gelene dek evin çevresini dolaştı, ardından ihtiyatlı biçimde içeri baktı. Philip hâlâ onun oturttuğu sandalyedeydi ama başını kollarına gömmüş, çaresizce hıçkırıyordu. Omuzlarının sarsıldığını gördü. Bayan Carey çok korktu. Çocuğun hep kontrollü görünmesi onu hep şaşırtıyordu. Philip’i ağlarken hiç görmemişti. Şimdiyse bu sükûnetinin, duygularını göstermemeye dair bir tür içgüdüsel utanç olduğunu fark ediyordu: Ağlamak için saklanıyordu.</p>

  <p>Kocasının aniden uyandırılmaktan hoşlanmadığını hiç düşünmeden, hızla salona daldı.</p>

  <p>“William William,” dedi. “Çocuk perişan halde ağlıyor.”</p>

  <p>Bay Carey oturup bacaklarına sarılı battaniyeyi bir kenara itti.</p>

  <p>“Niye ağlıyormuş?”</p>

  <p>“Bilmiyorum... Ah William, çocuğun mutsuz olmasına izin vermemeliyiz. Sence bizim hatamız mı? Çocuğumuz olsaydı ne yapmamız gerektiğini bilirdik.”</p>

  <p>Bay Carey kafası karışmış halde ona baktı. Kendini son derece çaresiz hissetti.</p>

  <p>“Ezberlemesi için ona verdiğim dua yüzünden ağlıyor olamaz. On satırdan fazla değil.”</p>

  <p>“Sence ona baksın diye birkaç resimli kitap götüreyim mi William? Kutsal Topraklar’a dair böyle birkaç kitap var. içinde zararlı bir şey olamaz.”</p>

  <p>“Pekâlâ, bence sakıncası yok.”</p>

  <p>Bayan Carey çalışma odasına gitti. Kitap toplamak, Bay Carey’nin tek tutkusuydu ve Tercanbury’ye gittiğinde sahafta birkaç saat geçirmeden duramazdı; daima birkaç küflü ciltle dönerdi. Okuma alışkanlığını kaybettiği için onları asla okumazdı, ama sayfalarını çevirmeyi, resimliyseler resimlerine bakmayı ve ciltlerini onarmayı severdi. Yağmurlu günlerden memnun olurdu çünkü vicdan azabı çekmeden onlarla uğraşır, öğleden sonrasını yumurta beyazı ile yapıştırıcının bulunduğu bir kapla, çeyrek boy bir kitabın yıpranmış Rus derisi cildini yamamakla geçirirdi. Çelik oyma tekniğiyle basılmış resimleri olan pek çok eski gezi kitabı cildi vardı ve Bayan Carey hemencecik Filistin’i anlatan iki kitap buldu. Philip’e kendini toparlayacak zaman tanımak için kapıda kasten öksürdü; gözyaşlarının ortasında karşılaşacak olursa onun çok utanacağını tahmin etmişti, ardından kapı kolunu ağır ağır çevirdi. İçeri girdiğinde Philip dikkatini dua kitabına vermiş, ağladığı görülmesin diye gözlerini elleriyle örtmüştü.</p>

  <p>“Duayı ezberleyebildin mi?” diye sordu Bayan Carey.</p>

  <p>Çocuk bir an cevap vermedi, kadın onun sesini ayarlayamadığını hissetti. Bayan Carey tuhaf bir şekilde utandı.</p>

  <p>“Ezberleyemiyorum,” dedi sonunda Philip, zorlukla nefes alarak.</p>

  <p>“Ah, olsun, sorun değil,” dedi Bayan Carey. “Ezberlemen şart değil. Sana bazı resimli kitaplar getirdim bakasın diye. Gel de kucağıma otur; birlikte bakalım.”</p>

  <p>Philip sandalyesinden inip topallayarak onun yanına gitti. Kadın gözlerini görmesin diye yere bakıyordu. Bayan Carey kollarını ona doladı.</p>

  <p>“Bak,” dedi. “Burası Kutsal İsamızın doğduğu yer.”</p>

  <p>Düz çatıları, küçük kubbeleri ve minareleri olan bir Doğu kasabası gösterdi ona. Önde bir grup palmiye vardı, onların altında iki Arap’la birkaç deve dinleniyordu. Philip evleri ve göçebelerin bol kıyafetlerini hissetmek ister gibi elini resmin üstünden geçirdi.</p>

  <p>“Ne yazdığını okur musun,” diye sordu.</p>

  <p>Bayan Carey tekdüze sesiyle karşı sayfada yazanı okudu. Otuzlarda yaşamış bir Doğulu seyyahın romantik bir anlatışıydı, belki biraz ağdalıydı, ama Byron ve Chateaubriand’ı izleyen neslin Doğu algısındaki hoş duyguya sahipti. Birkaç saniye sonra Philip onun sözünü kesti.</p>

  <p>“Bir resim daha görmek istiyorum.”</p>

  <p>Mary Ann içeri girip de Bayan Carey ona masa örtüsünü sermeye yardım etmek için kalkınca, Philip kitabı kendi eline aldı ve hızla resimlerine bakmaya başladı. Yengesi, çaya oturmak için kitabı bırakmaya onu zor ikna etti. Duayı ezberlemek için verdiği korkunç mücadeleyi unutmuştu; gözyaşlarını unutmuştu. Ertesi gün yağmur yağıyordu ve kitabı tekrar istedi. Bayan Carey zevkle ona istediğini verdi. Kocasıyla çocuğun istikbalini konuşurken, ikisinin de onun papaz olmasını dilediğini fark etmişti ve İsa’nın varlığıyla kutsanmış yerleri anlatan bu kitaba gösterdiği heves, iyiye işaret gibi görünüyordu. Çocuğun zihni sanki doğal biçimde kutsal şeylere yöneliyordu. Ama bir iki gün sonra daha fazla kitap istedi. Bay Carey onu çalışma odasına götürdü, resimli eserlerin bulunduğu rafı gösterdi ve Roma’yı anlatan bir kitap seçti. Philip iştahla aldı kitabı. Resimler onu yeni bir eğlenceye taşıdı. Ne hakkında olduğunu öğrenmek için her bir gravürün öncesindeki ve sonrasındaki sayfayı okumaya başladı ve kısa süre sonra, oyuncaklarına olan tüm ilgisini kaybetti.</p>

  <p>Daha sonra, etrafta kimse yokken, kitapları kendisi almaya başladı; belki de zihnindeki ilk izlenim bir Doğu kasabasına dair olduğundan, başlıca eğlencesini Levant’ı anlatanlarda buldu. Camilerin ve zengin sarayların resimleri karşısında kalbi heyecanla çarpıyordu; ama hayal gücünü özellikle harekete geçiren, Konstantinopolis hakkında bir kitap vardı. Kitabın adı <i>Bin Sütunlu Saray’dı.</i> Renkli bir tahayyülün etkileyici bir enginlikle verildiği bir Bizans sarnıcıydı; okuduğu efsane de gafilleri cezbetmek için bir geminin daima girişinde demirli olduğunu, ama karanlığa gitmeye cesaret eden gezginlerin bir daha hiç görülmediğini yazıyordu. Philip, bu gemi sonsuza dek sütunlu bir pasajdan diğerine geçip duruyor mu, yoksa nihayetinde bir tür tuhaf malikâneye mi varıyor diye merak etti.</p>

  <p>Bir gün Lane’in <i>Binbir Gece Masalları</i> çevirisine<a class="dipnot2" href="../Text/dipnotlar.xhtml#a7" id="k7"><sup>[7]</sup></a>&nbsp;rastlayınca talih yüzüne güldü. İlk başta resimleri ilgisini çekti, daha sonra okumaya başladı; başta hikâyeler büyüyle ilgiliydi, ardından diğerleri geldi; bunları tekrar tekrar okumayı çok seviyordu. Başka hiçbir şey düşünemiyordu. Çevresinde akan yaşamı tamamen unuttu. Akşam yemeğine oturması için iki ya da üç kez çağırılması gerekiyordu. Bilinçsizce dünyanın en keyifli alışkanlığını, okuma alışkanlığını edinmişti: Böylece kendisine hayatın tüm sıkıntısından kaçacak bir sığınak sağladığını bilmiyordu; gündelik yaşamı acı bir hayal kırıklığına dönüştürecek gerçekdışı bir âlem yarattığını da bilmiyordu. Kısa sürede başka şeyler de okumaya başladı. Beyni vaktinden önce gelişti. Kendi kendini oyaladığını, ne üzgün ne de gürültücü olduğunu gören amcasıyla yengesi, onun için zahmete girmeyi bıraktılar. Bay Carey’nin sayısını bilmediği kadar çok kitabı vardı ve pek az okuduğundan, ucuz olduğu için aldığı ufak tefek kitapları unutmuştu. Vaazlar ile dini öğütlerin, gezi kitaplarının, azizlerin ve kurucu babaların yaşamlarının, kilise tarihlerinin arasında rastgele modası geçmiş romanlar da bulunuyordu; ve Philip nihayet bunları da keşfetti: Onları isimlerine göre seçiyordu ve ilk okuduğu <i>Lancashire Cadılarıydı</i><a class="dipnot2" href="../Text/dipnotlar.xhtml#a8" id="k8"><sup>[8]</sup></a>&nbsp;ardından <i>Takdire Şayan Crichton'ı</i><a class="dipnot2" href="../Text/dipnotlar.xhtml#a9" id="k9"><sup>[9]</sup></a>&nbsp;ve sonra çok daha fazlasını okudu. İki yalnız gezginin kasvetli bir koyağın kenarından atlarını sürdüğü bir kitaba başladığında, emin ellerde olduğunu biliyordu.</p>

  <p>Artık yaz gelmiş, yaşlı bir denizci olan bahçıvan ona bir hamak yapıp, bir salkımsöğüdün dallarına sabitlemişti. Burada uzun saatler uzanıyor, papaz evine gelebilecek herhangi birinden gizleniyor, tutkuyla kitap okuyordu. Zaman geçti, temmuz oldu; ağustos geldi: Pazarları kiliseyi yabancılar dolduruyor, toplanan para sık sık iki sterline kadar çıkıyordu. Papaz da Bayan Carey de bu zaman zarfında bahçeden pek çıkmadı; yabancı yüzler görmeyi sevmezlerdi ve Londra’dan gelen ziyaretçilere tiksintiyle bakarlardı. Karşıdaki evi, iki küçük oğlu olan bir centilmen altı haftalığına tutmuştu ve acaba Philip onlarla oynamak ister mi diye haber gönderdi; ama Bayan Carey bu teklifi nazik bir biçimde geri çevirdi. Londra’dan gelen çocukların Philip’in terbiyesini bozmasından korkuyordu. O bir rahip olacaktı ve kirlilikten korunması şarttı. Onda çocuk Samuel’i görmek hoşuna gidiyordu.</p>
</body>
</html>