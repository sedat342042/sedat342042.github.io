<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>14</h2>

  <p>Daha sonra okulu bir dindarlık dalgası sardı. Küfürlü konuşmalar artık hiç duyulmuyor, büyük çocuklar küçüklerin yaramazlıklarına öfkeyle yaklaşıyordu; daha büyük oğlanlar, ortaçağın dünyevi lordları gibi, fazilet yolunda kendilerinden daha zayıf olanları ikna etmek için kol kuvveti kullanıyorlardı.</p>

  <p>Sürekli işleyen zihni yeni şeyler arzulayan Philip, çok dindar oldu. Kısa sürede, Bible League’e katılmanın mümkün olduğunu öğrendi ve detayları sormak için Londra’ya mektup yazdı. Yapılacaklar, başvuranın adı, yaşı ve okulu yazan bir formun doldurulmasını; bir yıl boyunca her gece Kutsal Kitap’tan bir dizi bölümü okuyacağını belirten yasal bir beyanın imzalanmasını; ve yarım kron ödenmesini içeriyordu; bunun kısmen başvuranın League’e üye olma arzusunun ciddiyetini kanıtlamak, kısmen de yazışma masraflarını karşılamak için olduğu açıklanmıştı. Philip evrakla parayı gerektiği şekilde gönderdi ve karşılığında, her gün okunacak pasajın belirtildiği, yaklaşık bir peni değerinde bir takvim ile bir tarafında Hazreti İsa’yla bir kuzunun, diğer tarafında kırmızı çizgilerden oluşan bir çerçeveyle süslenmiş, okumaya başlamadan önce edilmesi gereken kısa bir duanın yazılı olduğu bir kâğıt aldı.</p>

  <p>Her akşam, gaz kesilmeden önce görevine hazırlanacak zamanı olsun diye mümkün olduğunca çabuk soyunuyordu. Hep yaptığı gibi gayretle, hiçbir tenkitte bulunmadan vahşet, hilekârlık, nankörlük, yalancılık ve adi kurnazlık hikâyeleri okuyordu. Etrafında akıp giden hayata dair dehşetini harekete geçirecek eylemler, okurken zihninden hiçbir yorumda bulunmadan geçip gidiyordu, çünkü bunlar Tanrı’nın doğrudan vahyiyle gerçekleşmişti. League’in yöntemi, bir Eski Ahit kitabını bir Yeni Ahit kitabının izlemesiydi ve bir gece Philip, İsa’nın şu sözleriyle karşılaştı:</p>

  <div class="mb1"></div>

  <p><i>Size doğrusunu söyleyeyim, eğer imanınız olur da kuşku duymazsanız, yalnız incir ağacına olanı yapmakla kalmazsınız; şu dağa “Kalk, denize atıl” deseniz, dediğiniz olacaktır.</i></p>

  <p><i>İmanla dua ederseniz, dilediğiniz her şeyi alırsınız</i><a class="dipnot2" href="../Text/dipnotlar.xhtml#a14" id="k14"><sup>[14]</sup></a></p>

  <div class="mb1"></div>

  <p>Bunlar onda belirgin bir etki yapmadı ama iki üç gün sonra, pazar günü geldiğinde, misafir papaz vaaz metni için bu cümleleri seçince dikkatini çekti. Philip vaazı dinlemek istese de bu imkânsızdı, çünkü King’s School’un çocukları koro yerinde oturuyordu ve minber transeptin köşesinde durduğundan, papazın sırtı neredeyse tamamen onlara dönüktü. Ayrıca mesafe o kadar uzaktı ki duyabilmek için gür sesli biri ve söylediklerinin kilisede duyulabilmesini sağlayacak hitabet bilgisi lazımdı; ve öteden beri süregelen gelenekler uyarınca Tercanbury Papazları, katedral kilisesinde kullanışlı olabilecek herhangi bir nitelikten çok bilgilerine göre seçiliyordu. Ama metindeki kelimeler, belki de onları daha çok kısa bir süre önce okuduğu için, Philip’in kulaklarına yeterli netlikte ulaştı ve aniden şahsi bir karşılığı varmış gibi göründü. Vaazın büyük kısmında bunları düşündü ve o gece, yatağına girerken, İncil’in sayfalarını çevirip o bölümü tekrar buldu. Basılı gördüğü her şeye tamamen inansa da Kutsal Kitap’ta anlatılanların bir şeyi açıkça söylerken, gizemli biçimde bir başka anlama gelebileceğini çoktan öğrenmişti. Okuldaki kimseye bunu sormak istemiyordu, bu yüzden sorusunu Noel tatiline kadar aklında tuttu ve bir gün bir fırsatı değerlendirdi. Akşam yemeğinden sonraydı, dualar yeni bitmişti. Bayan Carey her zamanki gibi Mary Ann’in getirdiği yumurtaları sayıyor, her birinin üstüne tarihi yazıyordu. Philip masanın yanında durmuş, ilgisizce Kutsal Kitap’ın sayfalarını çeviriyormuş gibi yapıyordu.</p>

  <p>“William Amca, mesela buradaki bu bölüm gerçekten böyle bir anlama mı geliyor?”</p>

  <p>Parmağını, oraya tesadüfen gelmiş gibi cümlelerin üstüne koydu.</p>

  <p>Bay Carey gözlüğünün üstünden baktı. <i>The Blackstable Times’ı</i> ateşin önünde tutuyordu. O akşam matbaadan ıslak gelmişti ve Papaz, okumaya başlamadan önce gazeteyi hep on dakika kadar havalandırırdı.</p>

  <p>“Hangi bölüm o?” diye sordu.</p>

  <p>“Neden, inançlıysanız dağları yerinden sökebilirsiniz diyor?”</p>

  <p>“Kutsal Kitap öyle diyorsa öyledir Philip,” dedi Bayan Carey nazikçe, tabakları dizdiği sepeti alırken.</p>

  <p>Philip cevap beklentisiyle amcasına baktı.</p>

  <p>“Bu bir inanç meselesi.”</p>

  <p>“Yani, gerçekten yapabileceğine inanırsan dağları yerinden sökebileceğini mi söylüyorsun?”</p>

  <p>“Tanrı’nın yardımıyla,” dedi Papaz.</p>

  <p>“Şimdi, amcana iyi geceler dile Philip,” dedi Louisa Yenge. “Bir dağı bu gece yerinden sökmek istemiyorsun, değil mi?</p>

  <p>Philip amcasının onu alnından öpmesine izin verdi ve Bayan Carey’nin önüne düşüp üst kata çıktı. İstediği bilgiyi almıştı. Küçük odası buz gibiydi, geceliğini giyerken titredi. Ama sıkıntılı koşullarda ettiği dualarının Tanrı’yı daha fazla memnun ettiğini hissetmişti hep. Ellerinin ve ayaklarının soğukluğu, Kadir-i Mutlak’a adağıydı. Bu gece de diz çöktü, yüzünü ellerine gömdü ve Tanrı’ya yumru ayağını düzeltmesi için tüm kalbiyle dua etti. Bu dağları hareket ettirmenin yanında çok küçük bir şeydi. Tanrı’nın dilerse bunu yapabileceğini biliyordu ve inancı tamdı. Ertesi sabah, aynı taleple dualarını edip mucize için bir tarih belirledi.</p>

  <p>“Ey Tanrım, Senin sevgi dolu merhametine ve iyiliğine sığındım, sen her şeye kadirsin, lütfen okula gitmeden önceki gece ayağımı düzelt.”</p>

  <p>Niyazını söze dökebildiği için memnundu ve Papaz’ın duadan sonra, dizlerinin üstünden kalkmadan önce hep verdiği kısa duraksama sırasında, bunu yemek odasında da tekrarladı. Akşamleyin yine bu duayı etti ve yatağa girmeden önce, geceliğinin içinde titreyerek bir kez daha söyledi. İnandı da. Bu kez hevesle tatilin bitmesini iple çekiyordu. Merdivenleri üçer üçer koşarak indiğinde amcasının nasıl hayrete düşeceğini; kahvaltıdan sonra Louisa Yenge’yle birlikte ona yeni bir çift bot almak için nasıl alelacele dışarı çıkacaklarını düşündükçe kendi kendine gülüyordu. Okuldakilerin hayretten dili tutulacaktı.</p>

  <p>“Hooop, Carey, ayağına ne oldu?”</p>

  <p>“Ah, düzeldi artık,” diye cevap verecekti onlara rahatça, bu dünyanın en doğal şeyiymiş gibi.</p>

  <p>Futbol oynayabilecekti. Kendini koşarken, diğer çocukların hepsinden daha hızlı koşarken gözünde canlandırınca kalbi küt küt attı. Paskalya döneminin sonunda spor müsabakaları olurdu ve o da yarışlara katılabilecekti; kendini engelli koşarken düşünmek çok hoşuna gidiyordu. Diğer herkesin yaptığı şeyleri yapabilmek harika olacaktı; sakatlığını bilmeyen yeni çocukların ona meraklı gözlerle bakmaması ya da yazın kaplıcalarda soyunurken, ayağını suyun içine saklamadan önce aşırı dikkat göstermesi gerekmeyecekti.</p>

  <p>Ruhunun tüm gücüyle dua etti. Hiçbir şüphe yaklaşamadı ona. Tanrı kelamına güveniyordu. Okula dönmeden bir gece önce, heyecandan titreyerek yatmaya gitti. Kar tutmuştu ve Louisa Yenge kendine, yatak odasında ateş bulundurmanın alışılmadık lüksünü ikram etmişti; ama Philip’in küçük odası o kadar soğuktu ki parmakları uyuşmuştu ve yakasını çözerken çok zorlandı. Dişleri takırdıyordu. Birden, Tanrı’nın dikkatini çekmek için her zamankinden daha fazlasını yapması gerektiği fikri geldi aklına ve yatağının önündeki kilimi kıvırarak katladı, böylece çıplak zemine diz çökebilecekti; ardından geceliğinin yumuşaklığının Yaradanının hoşuna gitmeyebileceğini düşünüp onu çıkardı ve çıplak dua etti. Sonra yatağına girdi ama o kadar üşümüştü ki bir süre uyuyamadı, uyuduğunda ise o kadar derin dalmıştı ki ertesi sabah sıcak suyunu getiren Mary Ann’in onu uyandırmak için sarsması gerekti. Perdeleri açarken Philip’le konuştu ama çocuk cevap vermedi; uyanır uyanmaz bunun mucize sabahı olduğunu hatırlamıştı. Kalbi sevinç ve minnettarlıkla doldu. İlk düşüncesi elini koyup artık düzelmiş olan ayağını hissetmekti, ama bunu yapmak Tanrı’nın ihsanından şüpheye düşmek olur gibi geldi. Ayağının iyi olduğunu biliyordu. Ama sonunda kararını verdi ve sağ ayağının parmaklarıyla sol ayağına sadece dokundu. Ardından elini ayağına götürdü.</p>

  <p>Mary Ann dua için yemek odasına girerken topallayarak aşağı indi, sonra da kahvaltıya oturdu.</p>

  <p>Louisa Yenge biraz sonra, “Bu sabah çok sessizsin Philip,” dedi.</p>

  <p>“Yarın sabah okulda edeceği güzel kahvaltıyı düşünüyordur,” dedi Papaz.</p>

  <p>Philip ona, amcasını hep sinirlendiren bir üslupla, mevcut meseleyle hiçbir ilgisi olmayan bir şeyle karşılık verdi. Amcası buna, hayalciliğin getirdiği kötü bir alışkanlık derdi.</p>

  <p>“Farz edelim ki Tanrı’dan bir şey yapmasını istedin,” dedi Philip, “ve bir dağı yerinden sökmek gibi mesela, bunun olacağına gerçekten inandın ama olmadı, bu ne anlama gelir?”</p>

  <p>“Ne komik çocuksun sen öyle!” dedi Louisa Yenge. “İki üç hafta önce de dağları hareket ettirmeyi sormuştun.”</p>

  <p>“Bu sadece senin inançsız olduğun anlamına gelir.” diye cevapladı William Amca.</p>

  <p>Philip bu açıklamayı kabul etti. Şayet Tanrı onu tedavi etmediyse, bunun sebebi onun gerçekten inanmamış olmasıydı. Ancak, halihazırdakinden daha fazla nasıl inanabileceğini de bilmiyordu. Belki de Tanrı’ya yeterli zaman vermemişti. Ondan bunu isteyeli sadece on dokuz gün olmuştu. Bir iki gün içinde duasını etmeye tekrar başlayacaktı ve bu kez tarih olarak Paskalya’da karar kıldı. Bu, onun oğlunun şanlı dirilişinin günüydü ve böylesi mutlu bir gününde Tanrı daha merhametli olurdu. Philip artık arzusuna erişme yoluna başka yöntemler de ekledi: Ne zaman bir yeniay veya alacalı at görse, gözleri ne zaman kayan yıldızlar arasa; ev izniyle papaz evindeyken tavuk yiyip Louisa Yenge’yle lades kemiğini kırdıklarında tekrar tekrar ayağının düzelmesini diledi. Farkında olmaksızın ırkının, İsrail’in Tanrısından daha eski tanrılarına yalvarıyordu. Günün tuhaf vakitlerinde, ne zaman aklına gelirse, tam olarak aynı kelimelerle Kadir-i Mutlak’ı dua bombardımanına tutuyordu; çünkü hep aynı kelimelerle niyazda bulunmanın önemli olduğunu düşünüyordu. Ancak şu sıralar, bu kez inancının belki yeterince güçlü olmadığını hissetmeye başlamıştı. Onu etkisi altına alan bu şüpheden kurtulamıyordu. Kendi deneyimini, genel bir kurala uyarladı.</p>

  <p>“Bence kimsenin inancı hiçbir zaman yeterli değildir,” dedi.</p>

  <p>Bakıcısının ona eskiden anlattığı tuz hikâyesi gibiydi: Her kuşu, kuyruğuna tuz koyarak yakalayabilirdin ve bir defasında Kensington Bahçeleri’ne küçük bir tuz paketi götürmüştü. Ama hiçbir kuşa, kuyruğuna tuz koyabileceği kadar yaklaşamamıştı. Paskalya’dan önce mücadelesinden vazgeçti. Onu aldattığı için amcasına çok kırgındı. Hareket eden dağlardan söz eden metin sadece bir şey söyleyip başka bir şey kastedenlerden biriydi. Amcasının ona eşek şakası yaptığını düşündü.</p>
</body>
</html>