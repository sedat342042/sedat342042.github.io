<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>64</h2>

  <p>Ama Philip sabahın üçünde uyandı ve bir daha uyuyamadı. Mildred’ı düşünmeye başladı. Düşünmemeye çalıştı ama kendisine mâni olamıyordu. Kafası serseme dönene dek aynı şeyi tekrarlayıp durdu. Evlenmesi kaçınılmazdı: Hayat kendi geçimini sağlamak zorunda olan bir kız için zordu; eğer ona rahat bir ev sağlayabilecek birini bulduysa, bunu kabul ettiği için suçlanamazdı. Philip onun açısından bakınca kendisiyle evlenmeyi kabul etmesinin delilik olacağını kabul ediyordu: Ancak aşk böylesi bir yoksulluğu katlanılabilir kılardı ve Mildred ona âşık değildi. Bu onun suçu değildi; diğerleri gibi kabul edilmesi gereken bir gerçekti. Philip kendi kendisini ikna etmeye çalıştı. Kendisine, kalbinin derinliklerinde incitilmiş gururunun yattığını söyledi; tutkusu yaralı bir gösterişle başlamıştı ve şimdi de perişanlığının büyük bir kısmını oluşturan aslında buydu. Kızdan nefret ettiği kadar kendisinden de nefret ediyordu. Ardından gelecek için planlar yaptı, aynı planlar tekrar tekrar, onun yumuşak solgun yanağına konan öpücüklerin yeniden hatırlanması ve tırmalayan aksanlı sesinin melodisiyle bölündü; yapacak çok işi vardı çünkü yazın kimyanın yanı sıra kaldığı iki sınava da girecekti. Kendisini hastanedeki arkadaşlarından ayırmıştı, ama artık arkadaşlık etmek istiyordu. Mutlu bir olay gerçekleşmişti: İki hafta önce Hayward bir mektup yazıp Londra’dan geçeceğini bildirmiş ve onu yemeğe davet etmişti; ama rahatsız edilmek istemeyen Philip bunu geri çevirmişti. Yaz mevsimini geçirmek üzere geliyordu, Philip ona yazmaya karar verdi.</p>

  <p>Saatin sekizi vurmasına şükran duydu, yataktan kalktı. Solgun ve bitkindi. Ama banyo yapıp, giyinip, kahvaltı ettikten sonra, yeniden özgürce dünyaya karışabileceğini hissetti, çektiği ıstırap da katlanması biraz daha kolay bir hal almıştı. O sabah canı derse girmek istemedi, bunun yerine Mildred’a bir düğün hediyesi almak üzere “Army and Navy” mağazasına gitti. Uzunca bir süre kararsız kaldıktan sonra, bir çantada karar kıldı. Fiyatı yirmi sterlindi ki bu da onun gücünün çok üstündeydi ama çanta cafcaflı ve kabaydı: Kızın bunun fiyatını tam olarak tahmin edebileceğini biliyordu; aynı anda hem kızın zevkini okşayacak hem de kendisinin onu hakir görmesinin işareti olacak bir hediye seçmenin melankolik tatminini duydu.</p>

  <p>Philip, Mildred’ın evleneceği günü endişeyle bekliyordu; katlanılamaz bir ıstırap yaşayacağını zannediyordu ve cumartesi sabahı Hayward’dan, tam o gün geleceğini ve pansiyon bulmasına yardım etmesi için Philip’le buluşacağını söyleyen bir mektup alması içini rahatlattı. Dikkatinin dağılmasını çok isteyen Philip sefer tarifesine bakınca Hayward’ın binmesi olası tek trenin gelmek üzere olduğunu gördü; onunla buluşmaya gitti, arkadaşlar coşkuyla yeniden bir araya geldi. Valizi istasyonda bırakıp neşeyle yola koyuldular. Tipik biçimde Hayward, ilkönce bir saatliğine National Gallery’ye gitmelerini önerdi; bir süredir resimleri görmemişti, hayata karışabilmek için onlara bir göz atmaya ihtiyacı olduğunu belirtti. Aylardır Philip’in sanattan ve kitaplardan konuşacak kimsesi olmamıştı. Paris günlerinden beri Hayward kendisini modern Fransız şairlere kaptırmıştı ve Fransa’daki bu şair bolluğu içinde Philip’e anlatabileceği birkaç yeni dâhi de vardı. Birbirlerine en sevdikleri resimleri göstererek galeride dolaştılar; konu konuyu açtı; heyecanla konuşuyorlardı. Güneş pırıl pırıl, hava sıcaktı.</p>

  <p>“Hadi gidip parkta oturalım,” dedi Hayward. “Öğle yemeğinden sonra pansiyon ararız.”</p>

  <p>Bahar çok hoş gelmişti. Sadece yaşamanın insana güzel geldiği bir gündü. Ağaçların taze yeşilliği göğe karşı narin bir güzellik sunuyordu; solgun ve mavi gökyüzü de küçük beyaz bulutlarla beneklenmişti. Yapay gölün sonunda gri bir Atlı Muhafız kitlesi vardı. Manzaranın derli toplu zarafeti, on sekizinci yüzyıl resimlerinin güzelliğine sahipti. Rüyalarda görülebilen ormanlık küçük vadileri hatırlatan cennet benzeri Watteau manzaraları gibi değil de, daha çok sıradan Jean-Baptiste Pater’inkilere benziyordu. Philip yüreğinde büyük bir hafiflik hissetti. Çok önceleri okuduğu gibi sanatın (orada sanat doğada gördüğü şekilde mevcuttu) ruhu ıstıraptan kurtarabildiğini fark etti.</p>

  <p>Öğle yemeği için bir İtalyan restoranına gidip kendilerine bir Chianti <i>fiaschetto</i>’su sipariş ettiler. Yemekle oyalanırken sohbeti sürdürdüler. Birbirlerine Heidelberg’de tanıdıkları insanları hatırlattılar, Philip’in Paris’teki arkadaşlarından bahsettiler; kitaplardan, resimlerden, ahlaktan, hayattan konuştular; birden Philip bir saatin üçü vurduğunu duydu. Mildred’ın bu saatte artık evlenmiş olduğunu hatırladı. Kalbinde bir tür sancı hissetti, bir iki dakika boyunca Hayward’ın söylediklerini işitemedi. Ama bardağını Chianti ile doldurdu. Alkole alışkın değildi, bu onu çarptı. Bir süreliğine ne olursa olsun kaygısız hissetti. Hızlı çalışan beyni öyle uzun aylar boyunca boş kalmıştı ki şimdi ettiği sohbet onu sarhoş ediyordu. Onu ilgilendiren konulara ilgi duyan birisiyle konuşabildiği için minnettardı.</p>

  <p>“Diyorum ki bu güzel günü pansiyon arayarak ziyan etmeyelim. Bu gece seni misafir edebilirim. Yarın veya pazartesi pansiyon arayabilirsin.”</p>

  <p>“Pekâlâ. Ne yapalım?” diye sordu Hayward.</p>

  <p>“Hadi bir istimbota atlayıp Greenwich’e gidelim.”</p>

  <p>Bu fikir Hayward’a cazip geldi, onları Westminster Köprüsü’ne götüren bir taksiye bindiler. İstimbot tam kalkmak üzereyken yakaladılar. O sırada Philip, dudaklarında bir gülümsemeyle konuştu:</p>

  <p>“Paris’teki ilk zamanlarımda, Clutton’ın -oydu sanırım- güzelliğin ressamlar ve şairler tarafından olgulara işlendiği konusunda uzun bir nutuk çektiğini hatırlıyorum. Güzelliği onlar yaratıyor. Onlar için, Giotto’nun Çan Kulesi ile bir fabrika bacası arasında seçilecek hiçbir şey yok. Sonraki nesiller için yarattıkları duygularla güzel şeyler zenginleşiyor. Bu yüzden eski şeyler modern olanlardan daha güzel. <i>Ode to a Grecian Urn</i><a class="dipnot2" href="../Text/dipnotlar.xhtml#a84" id="k84"><sup>[84]</sup></a>&nbsp;artık yazıldığı zamandan daha güzel, çünkü bir yüz yıl boyunca âşıklar onu okudu ve keder teselliyi onun satırlarında buldu.”</p>

  <p>Philip, akan manzaranın ona bu lafları ettirdiğini çıkarsamayı Hayward’a bıraktı ve bu çıkarsamayı gönül rahatlığıyla bırakabildiğini bilmek büyük bir mutluluktu. Artık derinden etkilendiği, çok uzun bir zamandır sürdürdüğü hayattan çıkan ani bir tepkiydi. Londra havasının narin parıltısı, binaların gri taşlarına bir pastel yumuşaklığı katıyordu; rıhtımlarda ve ambarlarda, bir Japon baskısının zarif sadeliği vardı. Daha fazla yol aldılar; muhteşem kanal, büyük imparatorluğun sembolü, genişledi, trafik yüzünden kalabalıktı; Philip tüm bu şeyleri çok güzel kılan ressamları ve şairleri düşündü, kalbi minnetle doldu. Pool of London’a<a class="dipnot2" href="../Text/dipnotlar.xhtml#a85" id="k85"><sup>[85]</sup></a>&nbsp;vardılar, onun görkemini kim tarif edebilirdi? Hayal gücü heyecana kapılır, onun geniş akıntısında Tanrı bilir hangi insanların izleri vardır; Doktor Johnson yanında Boswell'ledir ve ihtiyar donanmacı Pepys gemisindedir: İngiliz tarihinin debdebesi, romantizm ve büyük macera. Philip pırıl pırıl gözlerle Hayward’a döndü.</p>

  <p>“Sevgili Charles Dickens,” diye mırıldandı, kendi coşkusuna hafifçe gülümseyerek.</p>

  <p>“Resmi bıraktığın için üzgün değil misin?” diye sordu Hayward.</p>

  <p>“Hayır.”</p>

  <p>“Doktorluğu seviyorsun herhalde?”</p>

  <p>“Hayır, nefret ediyorum; ama yapacak başka bir şey yok. İlk iki yılın angaryası korkunç ve maalesef ben de bilime yatkın değilim.”</p>

  <p>“Eh, meslek değiştirip duramazsın.”</p>

  <p>“Ah, hayır. Buna devam edeceğim. Viziteye başlayınca daha çok severim sanıyorum. İnsanların, dünyadaki başka her şeyden daha çok ilgimi çektiğini düşünüyorum. Görebildiğim kadarıyla bu özgürlüğünü kazanabileceğin tek meslek. Bilgini kafanda taşıyorsun; bir araç gereç çantası ve birkaç ilaçla her yerde geçimini sağlayabilirsin.”</p>

  <p>“Bir uzmanlık seçmeyeceksin yani?”</p>

  <p>“Her halükârda uzun bir zaman seçmeyeceğim,” diye cevapladı Philip. “Hastane görevimi tamamlar tamamlamaz bir gemi bulacağım; Doğu’ya -Malezya Takımadaları, Siyam,<a class="dipnot2" href="../Text/dipnotlar.xhtml#a86" id="k86"><sup>[86]</sup></a>&nbsp;Çin ve bu türden yerlere - gitmek istiyorum, ardından ufak tefek işler bulacağım. Bir şeyler hep çıkar - Hindistan’da kolera görevi ve böyle şeyler işte. Bir yerden bir yere dolaşmak istiyorum. Dünyayı görmek istiyorum. Fakir bir adamın bunu yapabilmesinin tek yolu tıpla uğraşmak.” Greenwich’e vardılar. Ulu Inigo Jones binası nehre karşı görkemli bir şekilde yükseliyordu.</p>

  <p>“Baksana, Yoksul Jack’in<a class="dipnot2" href="../Text/dipnotlar.xhtml#a87" id="k87"><sup>[87]</sup></a>&nbsp;kuruşları toplamak için çamura daldığı yer burası olmalı,” dedi Philip.</p>

  <p>Parkta gezindiler. Hırpani çocuklar orada oyun oynuyordu, bağırış çağırışları yüzünden gürültülüydü; orada burada yaşlı denizciler güneşin tadını çıkarıyordu. Yüz yıl öncenin havası hissediliyordu.</p>

  <p>“Paris’te iki yılı ziyan etmen yazık olmuşa benziyor,” dedi Hayward.</p>

  <p>“Ziyan mı? Şu çocuğun hareketlerine bak, ağaçların arasından parlayan güneşin yerde yarattığı desene bak, şu göğe bak - neden mi, Paris’e gitmeseydim göğü asla böyle göremezdim.”</p>

  <p>Hayward, Philip’in hıçkırığını bastırdığını anladı ve hayretle ona baktı.</p>

  <p>“Neyin var senin?”</p>

  <p>“Hiçbir şey. Bu iğrenç duygusallığım için özür dilerim ama altı aydır güzelliğe açım.”</p>

  <p>“Aslına bakarsan eskiden de böyleydin. Bunu söylediğini duymak çok ilginç.”</p>

  <p>“Her şeye lanet olsun, ilginç olmak istemiyorum,” diyerek güldü Philip. “Hadi gidip demli bir çay içelim.”</p>
</body>
</html>