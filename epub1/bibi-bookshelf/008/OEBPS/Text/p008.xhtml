<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>8</h2>

  <p>Philip tek çocuk olarak hep yalnız bir yaşam sürmüştü ve papaz evindeki yalnızlığı da annesinin sağ olduğu zamanlardan daha büyük değildi. Mary Ann’le arkadaşlık kurdu. Otuz beşindeki ufak tefek bu tombul kadın bir balıkçının kızıydı ve papaz evine on sekiz yaşında gelmişti; burası onun ilk işyeriydi ve ayrılmaya niyeti yoktu; ama muhtemel bir evliliği efendisiyle hanımının ürkek başlarının üstünde bir ceza gibi tutuyordu. Babasıyla annesi, Harbour Caddesi’nin sonunda küçük bir evde oturuyordu, Mary Ann dışarı çıktığı akşamlar onları görmeye gidiyordu. Denize dair anlattığı hikâyeler Philip’in hayal gücünü harekete geçiriyor, liman civarındaki ara sokaklar, genç tahayyülünün onlara yüklediği romantizmle dolup taşıyordu. Bir akşam Mary Ann’e onunla evine gelip gelemeyeceğini sordu; ama yengesi onun bir şey kapmasından korktu, amcası da şer dolu münasebetlerin iyi huyları yozlaştıracağını söyledi. Kaba saba, görgüsüz ve şapele giden balıkçı ahalisinden hazzetmiyordu. Ama Philip mutfakta yemek odasında olduğundan daha rahat hissediyordu kendini ve ne zaman fırsat bulsa oyuncaklarını alıp orada oynuyordu. Yengesi bunu dert etmiyordu. Dağınıklıktan hoşlanmazdı ve oğlan çocuklarının dağınıklığının beklenmedik bir durum olmadığını kabul etse de onun mutfağı dağıtmasını tercih ediyordu. Rahat durmadığında amcasının huzuru kaçabiliyor, çocuğun okula gitme vaktinin geldiğini söylüyordu. Bayan Carey’ye göreyse Philip bunun için daha çok küçüktü, annesiz bu çocuğa şefkat besliyordu; ama onun sevgisini kazanma girişimleri bir tuhaftı ve çekingen çocuk da onun sevgi gösterilerine o kadar asık suratla karşılık veriyordu ki kadın inciniyordu. Bazen mutfaktan, çocuğun kahkahayla yükselen tiz sesini duyuyor ama oraya gittiğinde Philip aniden sessizliğe bürünüp, Mary Ann esprinin ne olduğunu açıkladığında esrarengiz biçimde kızarıyordu. Bayan Carey duyduğu şeyde komik hiçbir şey göremese de zoraki gülümsüyordu.</p>

  <p>“Mary Ann’le bizimle olduğundan çok daha mutlu görünüyor; William,” diyordu, elindeki dikişe döndüğünde.</p>

  <p>“Çok kötü yetiştirildiği belli. Adam edilmesi gerek.”</p>

  <p>Philip’in gelişini izleyen ikinci pazar günü talihsiz bir olay yaşandı. Bay Carey akşam yemeğinden sonra küçük bir şekerleme için salona çekildi, ama sinirleri gergindi ve uyuyamadı. O sabah Josiah Graves, Papaz’ın mihrabı süslediği şamdanlardan bazılarına şiddetle itiraz etmişti. Bu ikinci el şamdanları Tercanbury’den almıştı ve gayet iyi göründüklerini düşünüyordu. Ama Josiah Graves bunların Katolik işi olduğunu söyledi. Bu Papaz’ı hep tahrik eden bir sataşmaydı. Resmen tanınan Edward Manning Kilisesi’nden<a class="dipnot2" href="../Text/dipnotlar.xhtml#a3" id="k3"><sup>[3]</sup></a><span style="font-size: 11px;">&nbsp;</span>ayrılmakla sonuçlanan eylem sırasında Oxford’daydı ve Katolik Kilisesi’ne belli bir sempati besliyordu. Blackstable’ın Protestan eğilimleri ağır basan kilise cemaatine hazırladığı dinsel töreni seve seve daha gösterişli yapabilirdi ve ruhunun gizli bir köşesinde, geçit törenlerinin ve yanan mumların özlemini duyuyordu. Tütsüde sınırı çizmişti. Protestan kelimesinden nefret ediyordu. Kendisine Katolik diyordu. Papacıların bir sıfata ihtiyacı olduğunu söyleyip dururdu, onlar Katolik’ti; ama İngiltere Kilisesi’ne, terimin en dolu ve en soylu anlamıyla Katolik olmak uygun düşerdi. Tıraşlı yüzünün ona bir papaz görüntüsü verdiğini düşünmek hoşuna giderdi, gençliğinde bu izlenimi güçlendiren çileci bir havası vardı. Karısının ekonomik durum yüzünden eşlik etmediği Boulogne’daki tatillerinin birinde, bir kilisede otururken <i>cure</i>’nin<a class="dipnot2" href="../Text/dipnotlar.xhtml#a4" id="k4"><sup>[4]</sup></a>&nbsp;yanına gelip onu vaaz vermeye davet ettiğini sık sık anlatırdı. Maaşlı papazlık makamına sahip olmayan rahiplerin dini mecburiyetten bekâr kalmaları gerektiğine ilişkin kati görüşleri nedeniyle evlenen papaz yardımcılarını azletti. Ancak bir seçim sırasında Liberaller bahçe çitine büyük mavi harflerle “Roma bu tarafta” yazdığında çok öfkelenmiş ve Blackstable’daki Liberal Parti liderlerini dava açmakla tehdit etmişti. Şimdiyse kararını vermişti, Josiah Graves’in söylediği hiçbir şey onu şamdanları mihraptan kaldırmaya ikna etmeyecekti ve sinirli bir şekilde kendi kendine birkaç kez Bismarck diye mırıldandı.</p>

  <p>Birden bir gürültü duydu. Mendili yüzünden çekti, uzandığı kanepeden kalkıp yemek odasına gitti. Philip tuğlaları etrafına saçılmış halde masada oturuyordu. Devasa bir kale yapmıştı ve temeldeki bir kusur, yapının gürültüyle yıkılıp enkaza dönüşmesine yol açmıştı.</p>

  <p>“O tuğlalarla ne yapıyorsun Philip? Pazarları oyun oynamaman gerektiğini biliyorsun.”</p>

  <p>Philip korku dolu gözlerini bir an ona dikip baktı ve huyu gereği kıpkırmızı kesildi.</p>

  <p>“Evdeyken hep oynardım,” diye cevapladı.</p>

  <p>“Sevgili annenin böyle kötü bir şey yapmana asla izin vermediğine eminim.”</p>

  <p>Philip bunun kötü bir şey olduğunu bilmiyordu; şayet öyleyse annesinin buna rıza gösterdiğinin zannedilmesini istemezdi. Başını öne eğdi, karşılık vermedi.</p>

  <p>“Pazar günleri oyun oynamanın çok ama çok kötü bir şey olduğunu bilmiyor musun? Sence neden dinlenme günü deniyor ona? Bu akşam kiliseye gideceksin, ama akşamüstü kanunlarından birini çiğnediğin Yaradanının yüzüne nasıl bakacaksın?”</p>

  <p>Bay Carey ona tuğlaları hemen kaldırmasını söyledi ve bunu yaparken Philip’in başında dikildi.</p>

  <p>“Çok yaramaz bir çocuksun sen,” diye tekrarladı. “Cennetteki annene ne büyük ıstırap çektirdiğini bir düşün.”</p>

  <p>Philip ağlamak üzere olduğunu hissetti ama başkalarına gözyaşlarını göstermeme içgüdüsüne sahipti; hıçkırıklarının kaçmasını önlemek için dişlerini sıktı. Bay Carey koltuğuna oturup bir kitabın sayfalarını çevirmeye başladı. Philip pencerenin önünde dikildi. Papaz evi, Tercanbury’ye giden anayoldan içeride kalıyordu; yemek odasından yarım daire şeklinde bir çimenlik şeridi ve ufukta yeşil tarlalar görünüyordu. Koyunlar orada otluyordu. Gökyüzü ıssız ve griydi. Philip kendini son derece mutsuz hissetti.</p>

  <p>Biraz sonra Mary Ann çayı bırakmaya geldi ve Louisa Yenge merdivenlerden indi.</p>

  <p>“Biraz kestirebildin mi William?” diye sordu.</p>

  <p>“Hayır,” diye cevapladı Papaz. “Philip o kadar gürültü yaptı ki gözümü bile kırpamadım.”</p>

  <p>Kendi düşünceleri onu uyutmadığından bu pek doğru sayılmazdı; bunları asık suratla dinleyen Philip sadece bir kez gürültü yaptığını söyledi, amcasının bundan önce ya da sonra uyumaması için hiçbir neden yoktu. Bayan Carey bir açıklama istediğinde, Papaz neler olduğunu anlattı.</p>

  <p>“Özür bile dilemedi,” diye bitirdi.</p>

  <p>Çocuğun amcasına lüzumundan fazla kötü görünmemesi için endişeyle, “Ah, Philip, eminim özür diliyörsündür,” dedi Bayan Carey.</p>

  <p>Philip cevap vermedi. Yağlı ekmeğini kemirmeye devam etti. İçindeki hangi gücün onu pişman görünmekten alıkoyduğunu bilmiyordu. Kulaklarının çınladığını hissetti, birazcık ağlayacak gibi oldu ama dudaklarından tek kelime dökülmedi.</p>

  <p>“Surat asarak durumu daha da kötüleştirme,” dedi Bay Carey.</p>

  <p>Çaylarını sessizce bitirdiler. Bayan Carey ara sıra Philip’e gizlice bakış atıyor, ama Papaz özellikle o yokmuş gibi davranıyordu. Philip amcasının kilise için hazırlanmak üzere yukarı çıktığını görünce hole gidip şapkasıyla paltosunu aldı, ama Papaz aşağı inip de onu görünce şöyle dedi:</p>

  <p>“Bu akşam kiliseye gitmeni istemiyorum Philip. Tanrı’nın evine girmeye uygun bir haletiruhiyede olduğunu sanmıyorum.”</p>

  <p>Philip tek kelime etmedi. Bunun çok aşağılayıcı olduğunu hissetti, yanakları kızardı. Geniş kenarlı şapkasıyla muazzam cüppesini giyen amcasını, olduğu yerde sessizce dikilip izledi. Bayan Carey her zamanki gibi kapıya gidip onu geçirdi. Daha sonra Philip’e döndü.</p>

  <p>“Üzülme Philip, önümüzdeki pazar yaramaz bir çocuk olmayacaksın, değil mi; o zaman amcan seni akşamleyin kiliseye götürür.”</p>

  <p>Çocuğun şapkasıyla paltosunu çıkarıp onu yemek odasına götürdü.</p>

  <p>“Sen ve ben birlikte dua okuyalım mı Philip, armonyum çalıp ilahi de söyleriz. Bunu yapmak ister misin?”</p>

  <p>Philip kararlı bir şekilde başını sağa sola salladı. Bayan Carey şaşırdı. Şayet akşam duasını onunla okumayacaksa bu çocukla ne yapacağını bilemiyordu.</p>

  <p>“Peki, amcan dönene kadar ne yapmak istersin?” diye sordu çaresizce.</p>

  <p>Philip sessizliğini sonunda bozdu.</p>

  <p>“Rahat bırakılmak istiyorum,” dedi.</p>

  <p>“Philip, böyle kaba bir şeyi nasıl söylersin? Amcanla benim sadece senin iyiliğini istediğimizi bilmiyor musun? Beni hiç sevmiyor musun?”</p>

  <p>“Senden nefret ediyorum. Keşke ölsen.”</p>

  <p>Bayan Carey’nin nefesi kesildi. Çocuk kelimeleri o kadar saldırgan bir şekilde söylemişti ki bu onu hayli ürküttü. Söyleyecek hiçbir şeyi yoktu. Kocasının sandalyesine oturdu; arkadaşsız, topal bir çocuğu sevme arzusunu ve çocuğun da onu sevmesine dair dileğini düşünürken -kısır bir kadındı ve çocuksuzluğu bariz biçimde Tanrı’nın takdiri olsa da zaman zaman küçük çocuk görmeye çok zor katlanıyor, bundan ıstırap duyuyordu- gözyaşları gözlerini doldurdu ve birer birer, yavaşça yanaklarından aşağı süzüldü. Philip hayretler içinde onu izledi. Kadın mendilini çıkardı, artık kendini tutmadan ağlıyordu. Philip aniden onun kendi söylediği şey yüzünden ağladığını fark edip üzüldü. Sessizce kadının yanına gidip onu öptü. Bu kadına, kendisinden istenmeden verdiği ilk öpücüktü. Siyah saten kıyafetinin içinde küçücük görünen, buruşuk yüzlü ve soluk benizli, komik bukleleri olan kadın küçük çocuğu kucağına oturttu, kollarını ona doladı ve kalbi yerinden sökülüyormuş gibi ağladı. Ama bunlar, aralarındaki yabancılığın ortadan kalktığını hissettiğinden, kısmen mutluluk gözyaşlarıydı. Canını yaktığı için artık çocuğa yeni bir sevgi besliyordu.</p>
</body>
</html>