<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>90</h2>

  <p>Philip Athelny’lerin evinden çıkınca Chancery Lane’den geçip Parliament Caddesi’nin başından otobüse binmek için Strand’de yürüdü. Bir pazar günüydü, onları altı haftadır tanıyordu, hep böyle yapardı, ama bu kez Kennington otobüsü dolu geldi. Haziran ayıydı ama gün boyu yağmur yağmıştı, gece de nemli ve soğuktu. Oturacak yer bulabilmek için Piccadilly Circus’a yürüdü; otobüs çeşmenin orada bekliyordu, oraya vardığında içinde nadiren iki üç kişiden fazla olurdu. Bu otobüs her çeyrek saatte bir kalkıyordu ve Philip’in biraz beklemesi gerekecekti. Boş boş kalabalığa baktı. Birahaneler kapanıyordu, etrafta pek çok insan vardı. Zihni, Athelny’nin cazibeli önerme yeteneğiyle sunduğu fikirlerle doluydu.</p>

  <p>Birden kalbi duruverdi. Mildred’ı gördü. Onu haftalardır düşünmemişti. Shaftesbury Avenue’nun köşesinden geçiyordu ve bir dizi araç geçene kadar bir çatının altında durdu. Fırsatını kolluyor, başka hiçbir şeye bakmıyordu. Üstünde bir yığın tüy olan büyük, siyah hasır bir şapka takmış, siyah ipek bir elbise giymişti; o zamanlar kadınların uzun kuyruklu etekler giymesi modaydı; yol boşalınca Mildred eteği yerlere sürünerek geçti ve Piccadilly’de yürüdü. Philip kalbi heyecandan güm güm atarak onu takip etti. Onunla konuşmak istemiyordu, ama o saatte nereye gittiğini merak etti; yüzüne bir bakmak istiyordu. Mildred ağır ağır yürüyüp Air Caddesi’ne döndü ve buradan geçip Regent Caddesi’ne çıktı. Yeniden Piccadilly Circus’a doğru yürümeye başladı. Philip’in kafası karıştı. Onun ne yaptığını anlayamadı. Belki birisini bekliyordu ve onun kim olduğunu çok merak etti. Kendisiyle aynı yönde çok ağır yürüyen melon şapkalı bir adamı solladı; geçerken adama yan yan baktı. Swan &amp; Edgar mağazasına gelene dek birkaç adım daha yürüdü, ardından yüzünü yola dönerek durup bekledi. Adam gelince gülümsedi. Adam ona bir an baktı, başını çevirdi ve ardından yürüyüşüne devam etti. Philip o zaman anladı.</p>

  <p>Dehşetten kahroldu. Bir an bacakları öyle güçsüz düştü ki zorlukla ayakta durabildi; sonra kadının peşinden hızla yürüdü; onun koluna dokundu.</p>

  <p>“Mildred.”</p>

  <p>Kadın korkuyla irkilip arkasını döndü. Onun kızardığını sandı, ama havanın loşluğunda bunu pek seçemedi. Bir süre konuşmadan dikilip birbirlerine baktılar. Sonunda Mildred şöyle dedi:</p>

  <p>“Seni görmek ne hoş!”</p>

  <p>Philip ne cevap vereceğini bilemedi; fena halde sarsılmıştı; beyninde ardı ardına koşturan cümleler fena halde melodram gibi göründü.</p>

  <p>“Bu korkunç bir şey,” dedi nefesi kesilerek, kendi kendisine söylemiş gibiydi.</p>

  <p>Mildred başka bir şey söylemedi, ona arkasını dönüp bakışlarını kaldırıma indirdi. Philip yüzünün ıstıraptan çarpıldığını hissetti.</p>

  <p>“Gidip konuşabileceğimiz bir yer yok mu?”</p>

  <p>“Konuşmak istemiyorum,” dedi Mildred asık suratla. “Beni rahat bırakır mısın lütfen?”</p>

  <p>Onun belki de acilen paraya ihtiyacı olduğu ve o saatte başka bir yere gidemeyeceği geldi Philip’in aklına.</p>

  <p>“Elin dardaysa üstümde birkaç <i>sovereign</i> var,” deyiverdi.</p>

  <p>“Ne demek istediğini anlamadım. Sadece pansiyonuma dönüyordum. İşyerimdeki kızlardan biriyle buluşmayı bekliyordum burada.”</p>

  <p>“Tanrı aşkına, yalan söyleme artık,” dedi Philip.</p>

  <p>Sonra onun ağladığını gördü ve sorusunu tekrarladı.</p>

  <p>“Gidip bir yerde konuşamaz mıyız? Pansiyonuna gelemez miyim?”</p>

  <p>“Hayır, bunu yapamazsın,” dedi hıçkırarak. “Oraya erkek götürmem yasak. İstersen seninle yarın buluşurum.”</p>

  <p>Philip onun bu randevuya gelmeyeceğine emindi. Onu bırakmayacaktı.</p>

  <p>“Hayır. Beni şimdi bir yere götürmen gerek.”</p>

  <p>“Pekâlâ, bildiğim bir oda var ama fiyatı altı şilin.”</p>

  <p>“Olsun. Nerede?”</p>

  <p>Mildred ona adresi verdi ve Philip bir taksi çağırdı. British Museum’un arkasında kalan Gray’s Inn Road semtindeki pespaye bir sokaktan geçtiler, Mildred taksiyi köşede durdurdu.</p>

  <p>“Kapıya kadar arabayla gidilmesini istemiyorlar,” dedi.</p>

  <p>Taksiye bindiklerinden beri ikisinden birinin söylediği ilk kelimelerdi bunlar. Birkaç metre yürüdüler ve Mildred bir kapıya üç kez sertçe vurdu. Philip kapı üstü penceresine asılmış, kiralık daireler olduğunu yazan bir karton gördü. Kapı yavaşça açıldı, uzun boylu yaşlı bir kadın onları içeri aldı. Philip’e dik dik baktı, ardından kısık sesle Mildred’la konuştu. Mildred Philip’i uzun bir geçitten arka taraftaki bir odaya götürdü. Çok karanlıktı, ondan bir kibrit isteyip gaz lambasını yaktı. Lambanın üstünde yuvarlak cam parçası yoktu, gaz rahatsız edici bir titreşimle yanıyordu. Philip pis bir küçük yatak odasında olduğunu gördü, içinde burası için fazlasıyla büyük olan, çam görünümü verilecek şekilde boyanmış bir oda takımı vardı; dantel perdeler çok kirliydi; ızgara büyük bir kâğıt pervanenin arkasına gizlenmişti. Mildred, şöminenin yanında duran bir koltuğa çöktü. Philip yatağın kenarına oturdu. Utanç duyuyordu. Artık Mildred’ın yanaklarının koyu bir allıkla, kaşlarının da simsiyah boyandığını görebiliyordu; ama o çok zayıf ve hasta görünüyor, yanaklarındaki kırmızı boya cildinin yeşilimsi solgunluğunu daha fazla vurguluyordu. Bitkin halde kâğıt pervaneye baktı. Philip ne diyeceğini bilemiyordu ve ağlayacakmış gibi, boğazında bir düğüm vardı. Gözlerini elleriyle örttü.</p>

  <p>“Tanrım, korkunç bir şey bu,” diye inledi.</p>

  <p>“Neyi bu kadar mesele yaptığını anlamıyorum. Görünce pek mutlu olursun sanmıştım.”</p>

  <p>Philip cevap vermedi, bir dakika sonra Mildred hıçkırıklara boğuldu.</p>

  <p>“Hoşuma gittiği için yaptığımı düşünmüyorsun, değil mi?”</p>

  <p>“Ah canım,” diye bağırdı Philip. “Çok çok üzüldüm, kahroldum.”</p>

  <p>“Buna hiç gerek yok.”</p>

  <p>Philip yine söyleyecek bir şey bulamadı. Mildred’ın sitem ya da alay olarak göreceği bir şey söylemekten fena halde çekiniyordu.</p>

  <p>“Bebek nerede?” diye sordu sonunda.</p>

  <p>“Onu yanımda Londra’ya getirdim. Brighton’da tutacak param yoktu, bu yüzden onu almam gerekti. Highbury yolunda bir pansiyon tuttum. Onlara aktris olduğumu söyledim. Her gün West End’e gelmek uzun sürüyor ama iş bulmak çok zor, kimse hanımlara iş vermiyor.”</p>

  <p>“Seni kafeye geri almazlar mı?”</p>

  <p>“Hiçbir yerde yapacak hiçbir iş bulamıyorum. İş aramak için dolaşmaktan bacaklarım koptu. Bir defasında bir iş buldum, ama hasta olduğum için bir hafta gidemedim ve döndüğümde beni artık istemediklerini söylediler. Onları da suçlayamazsın, değil mi? Oralarda güçlü olmayan kızları barındıramazlar. ”</p>

  <p>“Şu anda pek iyi görünmüyorsun,” dedi Philip.</p>

  <p>“Bu gece çıkacak halde değildim, ama kendimi tutamadım, paraya ihtiyacım var. Emil’e mektup yazıp meteliksiz olduğumu bildirdim, ama hiç cevap göndermedi.”</p>

  <p>“Bana yazmalıydın.”</p>

  <p>“Olanlardan sonra bunu yapamazdım, zor durumda olduğumu bilmeni istemedim. Bana layığımı bulduğumu söylesen buna şaşırmazdım.”</p>

  <p>“Şimdi bile beni çok iyi tanımıyorsun, değil mi?”</p>

  <p>Philip bir an onun için çektiği tüm o ıstırabı hatırladı, acısını tekrar hatırlamak midesini bulandırdı. Ama bu hatırlamaktan öte bir şey değildi. Ona bakınca, Mildred’ı artık sevmediğini anladı. Onun için çok üzülmüştü, ama özgür olmaktan memnundu. Ciddi gözlerle izlerken, ona duyduğu tutkuyla nasıl bu kadar sersemleyebildiğini sordu kendi kendine.</p>

  <p>“Kelimenin tam anlamıyla bir centilmensin,” dedi Mildred. “Şimdiye dek tanıdığım tek centilmensin.” Bir an durdu, ardından kıpkırmızı kesildi. “Sana bunu sormaktan nefret ediyorum Philip, ama bana biraz para verebilir misin?”</p>

  <p>“Neyse ki üstümde biraz para var. Ne yazık ki sadece iki sterlin.”</p>

  <p>Philip ona parayı uzattı.</p>

  <p>“Geri ödeyeceğim, Philip.”</p>

  <p>“Ah, sorun değil,” deyip gülümsedi. “Canını sıkman gereksiz.”</p>

  <p>Söylemek istediği hiçbir şeyi söylememişti. Tüm bunlar çok doğalmış gibi konuşmuşlardı; şimdi Mildred hayatının dehşetine geri dönecekti ve Philip’in buna mâni olmak için yapabileceği hiçbir şey yokmuş gibi görünüyordu. Kadın parayı almak için ayağa kalkmıştı, ikisi de ayakta dikiliyordu.</p>

  <p>“Seni tutuyor muyum?” diye sordu. “Eve gitmek istersin herhalde.”</p>

  <p>“Hayır, acelem yok,” diye cevap verdi Philip.</p>

  <p>Bu kelimeler, tüm imalarıyla birlikte, kalbini paramparça etti ve Mildred’ın koltuğuna yeniden tüm bitkinliğiyle çöktüğünü görmek son derece acı vericiydi. Sessizlik o kadar uzun sürdü ki Philip mahcubiyetle bir sigara yaktı.</p>

  <p>“Bana tatsız şeyler söylememen büyük nezaket Philip. Kim bilir bana neler neler söylersin diye düşünmüştüm.”</p>

  <p>Philip onun yeniden ağlamaya başladığını gördü. Emil Miller onu terk ettiğinde kendisine nasıl geldiğini ve nasıl ağladığını hatırladı. Mildred’ın çektiği acıları ve kendi utancını hatırlamak, şu an hissettiği merhamete ağır basar gibiydi.</p>

  <p>“Keşke bundan kurtulabilsem!” diye inledi. “Öyle nefret ediyorum ki. Hayata uygun değilim, ona uygun türde bir kız değilim. Kurtulmak için her şeyi yapardım, elimden gelse hizmetçi olurdum. Ah, keşke ölseydim.”</p>

  <p>Şimdi kendine duyduğu acımadan dolayı tamamen gözyaşlarına boğulmuştu. Histerik biçimde hıçkırıyor, ince bedeni titriyordu.</p>

  <p>“Ah, bunu kimse anlayamaz. Kimse başına gelmeden anlayamaz.”</p>

  <p>Philip onu ağlarken görmeye dayanamıyordu. İçinde bulunduğu durumun dehşetinden eziyet çekiyordu.</p>

  <p>“Zavallıcık,” diye fısıldadı. “Zavallıcık.”</p>

  <p>Çok duygulanmıştı. Birden aklına bir fikir geldi. Bu içini mükemmel bir mutluluk coşkusuyla doldurdu.</p>

  <p>“Baksana, eğer bu durumdan kurtulmak istiyorsan bir fikrim var. Şu sıralar fena halde sıkışık durumdayım, olabildiğince ekonomik davranmak zorundayım; ama Kennington’da küçük bir dairem ve boş bir odam var. İstersen sen ve bebek gelip orada kalabilirsiniz. Mekânı temiz tutsun ve bana bir şeyler pişirsin diye bir kadına haftada üç şilin altı peni ödüyorum. Bunu sen yapabilirsin ve yiyecek masrafın ona verdiğim paradan daha pahalıya gelmez. İki kişilik yemek bir kişiden daha fazla tutmuyor artık ve bebeğin de öyle çok yediğini sanmıyorum.”</p>

  <p>Mildred ağlamayı kesip ona baktı.</p>

  <p>“Yani tüm olanlardan sonra beni geri kabul edeceğini mi söylüyorsun?”</p>

  <p>Philip söylemek zorunda olduğu şey yüzünden utanarak azıcık kızardı.</p>

  <p>“Beni yanlış anlamanı istemem. Sana sadece bana hiçbir maliyeti olmayan bir odayla yemek veriyorum. İşlerimi gören kadının tam olarak yaptığından fazlasını yapmanı beklemiyorum. Bundan başka da senden hiçbir beklentim yok. Bu işe yetecek kadar yemek pişirmeyi biliyorsundur herhalde.”</p>

  <p>Mildred ayağa sıçradı, ona doğru yaklaştı.</p>

  <p>“Bana karşı çok iyisin Philip.”</p>

  <p>“Hayır, lütfen olduğun yerde kal,” dedi Philip hemen, onu itecekmiş gibi ellerini uzatarak.</p>

  <p>Neden olduğunu bilmiyordu ama Mildred’ın ona dokunması fikrine katlanamıyordu.</p>

  <p>“Seninle arkadaş olmaktan fazlasını istemiyorum.”</p>

  <p>“Bana karşı çok iyisin,” diye tekrarladı kadın. “Bana karşı çok iyisin.”</p>

  <p>“Bu geleceksin demek mi oluyor?”</p>

  <p>“Ah, evet, bu durumdan kurtulmak için her şeyi yaparım. Yaptığına asla pişman olmayacaksın Philip, asla. Ne zaman gelebilirim Philip?”</p>

  <p>“Yarın gelsen daha iyi.”</p>

  <p>Mildred birdenbire yeniden gözyaşlarına boğuldu.</p>

  <p>“Ne halt etmeye ağlıyorsun ki şimdi?” diyerek gülümsedi Philip.</p>

  <p>“Sana çok minnettarım. Bu iyiliğini nasıl öderim bilmiyorum.”</p>

  <p>“Ah, sorun değil. Şimdi eve gitsen iyi edersin.”</p>

  <p>Bir kâğıda adresi yazdı ve beş buçukta gelirse kendisini orada bulacağını söyledi. Eve yürümek için geç bir saatti, ama mutluluk sarhoşu olduğundan yol ona uzun görünmedi; havada uçarcasına yürüyor gibiydi.</p>
</body>
</html>