<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>23</h2>

  <p>Philip ara sıra Tercanbury’deki King’s School’u düşünüyor, günün o belli saatinde ne yaptıklarını hatırladıkça kendi kendine gülüyordu. Bazen rüyasında hâlâ orada olduğunu görüyordu ve uyandığında, küçük kuledeki minicik odasında olduğunu fark etmek ona olağanüstü bir mutluluk veriyordu. Yatağından, mavi gökyüzünde asılı büyük kümülüs bulutlarını görebiliyordu. Özgürlüğünün tadını çıkarıyordu. İstediği zaman yatıyor, keyfine göre kalkıyordu. Ona bu konuda emir verecek kimse yoktu. Artık yalan söylemesine gerek olmadığını fark etmişti.</p>

  <p>Profesör Erlin’in ona Latince ve Almanca öğretmesi ayarlanmıştı; Fransızca dersleri içinse her gün Fransız bir adam geliyordu; Frau Profesör de matematik için üniversitede filoloji okuyan bir İngilizi tavsiye etmişti. Wharton adında bir adamdı bu. Philip her sabah ona gidiyordu. Döküntü bir evin en üst katındaki bir odada kalıyordu. Burası pis ve dağınıktı, pek çok kötü kokunun bir araya gelmesinden oluşan kekre bir havası vardı. Philip saat onda geldiğinde genelde yatakta olurdu ve fırlayıp üstüne pis bir sabahlık geçirir, keçe terlikler giyer, ders verirken de basit kahvaltısını ederdi. Kısa boylu bir adamdı, fazla bira içmekten tombullaşmıştı, gür bir bıyığı ve uzun, darmadağınık saçları vardı. Beş yıldır Almanya’daydı ve tam bir Cermen’e dönmüştü. Diplomasını aldığı Cambridge’den küçümsemeyle ve Heidelberg’de doktorasını aldıktan sonra İngiltere’ye dönüp pedagoji alanında kariyerine başlamak zorunda olmasından dehşetle söz ediyordu. Mutluluk verici özgürlüğü ve keyifli dostluklarıyla Alman üniversite yaşamına hayranlık duyuyordu. Bir <i>Burschenschaft</i><sup><a class="dipnot2" href="../Text/dipnotlar.xhtml#a17" id="k17">[17]</a><i>&nbsp;</i></sup>üyesiydi ve Philip’i bir <i>Kneipe’ye</i><a class="dipnot2" href="../Text/dipnotlar.xhtml#a18" id="k18"><sup>[18]</sup></a>&nbsp;götürmeye söz verdi. Çok fakirdi, Philip’e verdiği derslerin akşam yemeğinde et veya ekmek-peynir yemesi arasındaki farkı yarattığını saklamıyordu. Bazen çok içtiği bir gecenin ardından başı öyle ağrıyordu ki kahvesini içemiyor, dersini akşamdan kalmanın neden olduğu bir kasvetle veriyordu. Böyle zamanlar için yatağının altında birkaç şişe bira bulunduruyordu; bunlardan biri ve bir pipo, hayatın sıkıntısına katlanmasını kolaylaştırıyordu.</p>

  <p>“Çivi çiviyi söker,” diyordu, köpüğünün sönmesini çok bekleyip de içmesi gecikmesin diye dikkatle birasını doldururken.</p>

  <p>Ardından Philip’e üniversiteden, rakip topluluklar arasındaki kavgalardan, düellolardan, bu veya şu profesörün meziyetlerinden bahsediyordu. Philip ondan matematikten çok hayat hakkında bir şeyler öğrendi. Wharton bazen kahkaha atıp oturduğu yerde arkasına yaslanır ve şöyle derdi:</p>

  <p>“Baksana, bugün hiçbir şey yapmadık. Bana ders ücreti ödemen gerekmez.”</p>

  <p>“Ah, önemli değil,” derdi Philip.</p>

  <p>Bu yeni ve çok ilginç bir şeydi, hiçbir zaman anlayamadığı trigonometriden daha büyük bir kazanım olduğunu hissediyordu. Hayata açılan, dikizleme şansı yakaladığı bir pencere gibiydi ve kalbi güm güm çarparak bakıyordu.</p>

  <p>“Hayır, pis paran sende kalsın,” diyordu Wharton.</p>

  <p>“Peki ya akşam yemeğin ne olacak?” derdi Philip de gülümseyerek, çünkü öğretmeninin mali durumunu gayet iyi biliyordu.</p>

  <p>Wharton ondan, ders ücreti olan iki şilini ayda bir değil de haftada bir ödemesini bile istemişti, böylece işler daha az karışıyordu.</p>

  <p>“Ah, boş ver akşam yemeğimi. Yemeği bir şişe birayla geçiştirdiğim ilk sefer olmaz, hem kafam da yemediğim zaman daha açık oluyor.”</p>

  <p>Yatağın altına girdi (çarşaflar yıkanmamaktan griye dönmüştü) ve bir şişe daha çıkardı. Genç ve hayatın güzelliklerini bilmeyen Philip birayı onunla paylaşmayı reddetti, o da tek başına içti.</p>

  <p>“Burada ne kadar kalacaksın?” diye sordu Wharton.</p>

  <p>O da Philip de matematik oyunundan gönül rızasıyla vazgeçmişti.</p>

  <p>“Ah, bilmiyorum. Bir yıl kadar herhalde. Sonra da benimkiler Oxford’a gitmemi istiyor.”</p>

  <p>Wharton hor gören bir edayla omuz silkti. Bu eğitim yuvasına huşuyla bakmayan insanlar olduğunu görmek, Philip için yeni bir deneyimdi.</p>

  <p>“Ne diye oraya gitmeyi istiyorsun ki? En fazla kaliteli bir öğrenci olursun. Niye burada üniversite sınavına girmiyorsun? Bir yıl yetmez. Beş yıl geçir burada. Biliyor musun, hayatta iki iyi şey vardır: Düşünce özgürlüğü ile hareket özgürlüğü. Fransa’da hareket özgürlüğüne kavuşursun: Ne istersen yaparsın, kimse de rahatsız etmez ama herkes gibi düşünmek zorundasındır. Almanya’da ise herkesin yaptığını yapman gerekir, ama nasıl istersen öyle düşünürsün. Bunların ikisi de iyi şeylerdir. Şahsen düşünce özgürlüğünü tercih ederim. Ama İngiltere’de bunlardan hiçbirini elde edemezsin: Geleneklere mahkûmsundur. İstediğin gibi düşünemezsin, istediğin gibi hareket edemezsin. Çünkü demokratik bir ülkedir. Amerika’nın daha bile kötü olduğunu sanıyorum.”</p>

  <p>Oturduğu sandalyenin bir bacağı sakat olduğu için dikkatlice arkasına yaslandı, bu retoriğin yere ani bir düşüşle kesintiye uğrama ihtimali endişe vericiydi.</p>

  <p>“Bu yıl İngiltere’ye dönmem gerekiyor ama geçimimi sağlayabilecek kadar iki yakamı bir araya getirebilirsem burada on iki ay daha kalacağım. Ama sonra gitmek zorundayım. Tüm bunları da -kolunu sallayıp dağınık yatağın, yere saçılmış giysilerin, duvarın dibine dizilmiş bira şişelerinin, her köşeye yığılmış ciltsiz, eski püskü kitapların olduğu tavan arasını gösterdi- bir filoloji kürsüsü kapmaya çalışacağım bir taşra üniversitesi için bırakmam gerekecek. Sonra da tenis oynayıp çay partilerine gideceğim.” Konuşmayı kesip taktığı temiz yaka ve düzgünce fırçaladığı saçlarıyla tertemiz giyinmiş Philip’e muzip bir bakış attı. “Üstelik, aman Tanrım, yıkanmam gerekecek.”</p>

  <p>Kendi şıklığını tahammül edilemez bir ayıplama olarak gören Philip kızardı; son zamanlarda üstüne başına biraz dikkat etmeye başlamıştı ve İngiltere’den hayli zengin bir kravat koleksiyonuyla gelmişti.</p>

  <p>Yaz mevsimi bu kırsal bölgeyi bir fatih gibi gafil avladı.</p>

  <p>Her gün çok güzeldi. Gökyüzü, insan ruhunu kışkırtan bir mavilikteydi. <i>Anlage</i>’de ağaçların yeşili capcanlı ve çiğdi; evlerse, güneş onları zaptettiğinde, insanın gözünü acıtana dek beyazlıklarıyla baş döndürüyordu. Philip bazen Wharton’dan dönerken <i>Anlage</i>’deki gölgeli banklardan birine oturup serinliğin keyfini çıkarır ve yaprakların arasından parlayan güneşin yerde yarattığı ışık desenlerini izlerdi. Ruhu, güneş ışınları gibi neşeyle dans ederdi. Derslerinden çaldığı bu aylaklık anlarının zevkine varırdı. Ara sıra şehrin tarihi kısımlarında avare avare dolaşırdı. Renkli kasketleriyle kasıla kasıla yürüyen, kırmızı yanakları yara bere içindeki öğrencileri huşu içinde izlerdi. Öğleden sonraları, Frau Profesör’ün evindeki kızlarla tepelerde gezinirdi ve bazen nehrin oraya kadar gidip yapraklarla örtülü bira bahçesinde çay içerlerdi. Akşamları <i>Stadtgarten’de</i><a class="dipnot2" href="../Text/dipnotlar.xhtml#a19" id="k19"><sup>[19]</sup></a>&nbsp;müzik grubunu dinleyerek dolanıp dururlardı.</p>

  <p>Philip ev ahalisinin çeşitli ilgi alanlarını kısa sürede öğrendi. Profesörün büyük kızı Fräulein Thekla, Almanca öğrenmek için bu evde on iki ay geçiren, İngiltere’deki bir adamla nişanlıydı ve yıl sonunda evleneceklerdi. Ama genç adam, Slough’ta yaşayan kauçuk tüccarı babasının bu birlikteliği onaylamadığını yazmıştı ve Fräulein Thekla sık sık ağlıyordu. Ara sıra o ve annesi, tereddütlü sevgilinin mektuplarına sert gözlerle ve kararlı ağızlarla bakarken görülüyordu. Thekla suluboya resimler yapıyordu, zaman zaman o ve Philip, yanlarında onlara arkadaşlık eden kızların biriyle birlikte dışarı çıkıp küçük resimler çizerlerdi. Güzel Fräulein Hedwig’in de aşkla ilgili sıkıntıları vardı. Berlinli bir tüccarın kızıydı ve havalı bir süvari -bir <i>von</i> da diyebilirsiniz- ona âşık olmuştu; ama ailesi onun bu konumdaki biriyle evlenmesine karşıydı ve kız da süvariyi unutsun diye Heidelberg’e gönderilmişti. Kız bunu asla ama asla yapamamıştı ve onunla sürekli olarak mektuplaşıyordu; süvari de kendisini çileden çıkaran babasının fikrini değiştirmesi için her türlü çabayı gösteriyordu. Kız bunların hepsini zarif iç çekmelerle, kızararak Philip’e anlattı ve ona parlak yüzlü teğmenin fotoğrafını gösterdi. Philip, Frau Profesör’ün evindeki kızlar arasında en çok ondan hoşlanıyor, yürüyüşe çıktıklarında hep onun yanında olmaya çalışıyordu. Diğerleri bu bariz seçiminden dolayı ona takıldığında kıpkırmızı kesiliyordu. Hayatında içini ilk kez Fräulein Hedwig’e açtı, ama maalesef bu bir kazaydı ve bu minvalde gerçekleşmişti. Dışarı çıkmadıkları akşamlar, kendini daima faydalı kılan Fräulein Anna enstrümanla eşlik ederken genç kadınlar yeşil kadife döşeli salonda küçük şarkılar söylerdi. Fräulein Hedwig’in en sevdiği şarkının adı <i>leh liebe dich</i>'ti (Seni Seviyorum); ve bir akşam o bu şarkıyı söyledikten sonra, Philip onunla birlikte balkonda yıldızları seyrederek dururken, bununla ilgili bir şey söylemek geldi aklına. Şöyle başladı:</p>

  <p>“<i>Ich liebe dich</i>.”</p>

  <p>Almancası kesiliverdi, söylemek istediği kelimeyi arandı. Duraksaması sonsuz kadar uzun sürdü ve o devam edemeden Fräulein Hedwig şöyle dedi:</p>

  <p><i>“Ach, Herr Carey, Sie müssen mir nicht ‘du’ sagen</i> - benimle ikinci tekil şahısta konuşmamalısınız.”</p>

  <p>Philip, böyle bir şey yapmaya asla cüret etmemesi gerektiği ve aklına söyleyecek bir halt gelmediği için her tarafına sıcak bastığını hissetti. Tespitte bulunmadığını, sadece şarkının adından söz ettiğini söylemek kabalık olacaktı.</p>

  <p><i>“Entschuldigen Sie,”</i> dedi. “Sizden özür dilerim.”</p>

  <p>“Önemli değil,” diye fısıldadı kız.</p>

  <p>Hoş bir şekilde gülümsedi, yavaşça Philip’in elini tutup sıktı, ardından salona döndü.</p>

  <p>Philip o kadar utanmış haldeydi ki ertesi gün onunla konuşamadı ve mahcubiyeti yüzünden mümkün olan her biçimde ondan uzak durdu. Her zamanki yürüyüşlerine çağırıldığında bu teklifi, yapacak işleri olduğunu söyleyerek geri çevirdi. Ama Fräulein Hedwig onunla yalnız konuşabilmek için fırsat kolladı.</p>

  <p>“Neden böyle davranıyorsunuz?” dedi nazikçe. “Dün gece söylediğiniz şeyden dolayı size kızgın değilim. Eğer beni seviyorsanız buna mâni olamazsınız. Onur duydum. Her ne kadar Hermann’la gerçekten nişanlı olmasam da asla bir başkasını sevemem, kendimi onun gelini olarak görüyorum.”</p>

  <p>Philip tekrar kızardı ama reddedilmiş sevgili ifadesini gayet başarıyla takınmayı becerebildi.</p>

  <p>“Dilerim çok mutlu olursunuz,” dedi.</p>
</body>
</html>