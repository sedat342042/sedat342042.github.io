<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h2>19</h2>

  <p>Philip başta Rose’un arkadaşlığına, ondan hiçbir şey istemeyecek kadar minnettardı. Her şeyi olduğu gibi kabul ediyor, hayatın tadını çıkarıyordu. Ama artık Rose’un bu herkese yönelik cana yakınlığına sinirlenmeye başlamıştı; daha özel bir bağlılık istiyordu ve önceden iyilik diye gördüklerini şimdi bir hak olarak talep ediyordu. Rose’un diğerleriyle arkadaşlık etmesini kıskançlıkla izliyordu; mantıksız olduğunu bile bile ona kırıcı şeyler söylemekten kendini alamıyordu. Eğer Rose başka bir etüt odasında maskaralık ederek bir saat geçirdiyse, kendisininkine döndüğünde Philip onu somurtarak, kaşlarını çatmış halde karşılıyordu. Bir gün boyunca surat asıyor ve Rose’un bu huysuzluğunu fark etmemesinden ya da kasten görmezden gelmesinden daha fazla acı çekiyordu. Yaptığı aptallığın gayet farkında olan Philip sık sık kavga çıkarıyor ve birbirleriyle birkaç gün konuşmuyorlardı. Ama Philip uzun süre ona öfke duymaya katlanamıyor ve haklılığından emin olduğu durumlarda bile acizane gidip özür diliyordu. Sonra bir haftalığına her zamanki gibi sıkı dost oluyorlardı. Ama güzel günler geride kalmıştı, Philip Rose’un sadece eski bir alışkanlıktan ya da öfkesinden korktuğundan onunla birlikte yürüdüğünü fark ediyordu; birbirlerine anlatacak eskisi kadar çok şeyleri yoktu ve Rose genellikle sıkılıyordu. Philip topallığının onun sinirini bozmaya başladığını hissediyordu.</p>

  <p>Dönemin sonuna doğru iki üç çocuk kızıla yakalandı ve bir salgının önüne geçmek için hepsinin evlerine gönderilmesi konuşulmaya başlandı; ama hastalar tecrit edilmişti ve başka vaka da görülmediğinden salgının önüne geçildiği düşünülüyordu. Hastalığa yakalananlardan biri de Philip’ti. Paskalya tatili boyunca hastanede kaldı ve yaz döneminin başında, biraz temiz hava alması için papaz evine gönderildi. Çocuğun artık hiçbir bulaşıcı hastalığının kalmadığına dair tıbbi teminata rağmen, Papaz onu tereddütle karşıladı; doktorun, yeğeninin nekahet dönemini deniz kenarında geçirmesine dair önerisini son derece düşüncesizce bularak, sadece gidebileceği başka hiçbir yer olmadığından onu eve almaya rıza gösterdi.</p>

  <p>Philip dönem ortasında okula döndü. Rose’la ettiği kavgaları unutmuş, onu sadece en iyi arkadaşı olarak hatırlıyordu. Aptallık ettiğinin farkındaydı. Daha mantıklı davranmaya karar vermişti. Hastalığı sırasında Rose ona birkaç küçük not göndermişti ve her biri şu sözlerle bitiyordu: “Acele et de dön hemen.” Rose’un onun dönüşünü, kendisinin Rose’u görmek istediği kadar sabırsızlıkla beklediğini düşündü.</p>

  <p>Altıncı sınıflardan bir çocuğun kızıldan ölmesi dolasıyla etüt odalarında bazı değişikliklerin yapıldığını ve Rose’un artık kendisininkinde olmadığını öğrendi. Bu çok acı bir hayal kırıklığı oldu. Yine de gelir gelmez Rose’un etüt odasına daldı. Rose masasında oturmuş Hunter adında bir çocukla çalışıyordu ve Philip içeri girince sinirle arkasını döndü.</p>

  <p>“Kim bu ya?” diye bağırdı. Daha sonra, Philip’i görünce “Ah, sen miydin,” dedi.</p>

  <p>Philip utançla duraksadı.</p>

  <p>“Gelip nasılsın diye bir bakayım demiştim.”</p>

  <p>“Biz çalışıyorduk da.”</p>

  <p>Hunter lafa girdi.</p>

  <p>“Ne zaman döndün?”</p>

  <p>“Beş dakika önce.”</p>

  <p>Onları rahatsız etmiş gibi, oturdukları yerde dönmüş Philip’e bakıyorlardı. Belli ki hemen çıkıp gitmesini bekliyorlardı. Philip kızardı.</p>

  <p>“Ben gideyim. İşin bitince sen gelirsin,” dedi Rose’a.</p>

  <p>“Tamam.”</p>

  <p>Philip kapıyı arkasından kapattı ve topallayarak kendi etüt odasına yürüdü. Fena halde kalbi kırılmıştı. Rose, onu görmekten mutlu olmak şöyle dursun, neredeyse canı sıkılmış gibiydi. Birbirleri için asla birer tanıdık olmanın ötesine geçememişlerdi. Rose’un gelme ihtimaline karşı bir an bile ayrılmadan etüt odasında beklemesine rağmen arkadaşı hiç gelmedi; ertesi sabah da duaya gittiğinde, Rose’la Hunter’ı kol kola sallanırken gördü. Kendi gözleriyle göremediklerini de diğerleri anlattı. Bir öğrencinin hayatında üç ayın uzun bir zaman olduğunu ve kendisi bu zamanı tek başına geçirirken, Rose’un dünyasının böyle olduğunu unutmuştu. Boşalan yeri Hunter doldurmuştu. Rose’un usulca ondan uzak durduğunu fark etti. Ama o bir durumu kelimelere dökmeden kabul edecek çocuk değildi; Rose’un etüt odasında yalnız olduğundan emin olana dek bekledi ve içeri girdi.</p>

  <p>“Girebilir miyim?” diye sordu.</p>

  <p>Rose, Philip’i öfkelendiren bir utanç ifadesiyle ona baktı.</p>

  <p>“Evet, istiyorsan.”</p>

  <p>“Çok naziksin,” dedi Philip alaycı bir tonla.</p>

  <p>“Ne istiyorsun?”</p>

  <p>“Döndüğümden beri neden bu kadar rezil davrandığını soracaktım?”</p>

  <p>“Ah, aptallık etme,” dedi Rose.</p>

  <p>“Hunter’da ne bulduğunu anlamıyorum.”</p>

  <p>“O beni ilgilendirir.”</p>

  <p>Philip yere baktı. Kalbinden geçenleri söyleyecek cesareti bulamıyordu. Kendini küçük düşürmekten korkuyordu. Rose ayağa kalktı.</p>

  <p>“Spor salonuna gitmem gerek,” dedi.</p>

  <p>O kapıya gelince, Philip kendini konuşmaya zorladı.</p>

  <p>“Diyeceğim şu ki Rose, hayvanlık etme.”</p>

  <p>“Of, cehenneme kadar yolun var.”</p>

  <p>Rose kapıyı arkasından çarparak kapattı ve Philip’i yalnız bıraktı. Philip öfkeden tir tir titriyordu. Kendi etüt odasına döndü ve bu konuşmayı kafasında çevirip durdu. Şimdi Rose’dan nefret ediyordu, ona zarar vermek istiyordu, söyleyebileceği ağır sözleri düşünüyordu. İki eli şakaklarında, arkadaşlıklarının sona erişini tekrar tekrar düşündü ve diğerlerinin bu konudan konuştuğunu hayal etti. Alınganlığı yüzünden, kafalarında ona dair hiçbir düşünce olmadığında bile diğer çocukların tavırlarında küçümseyici dudak büküşler ve meraklı bakışlar gördü. Kendi kendine onların neler söylediğini kafasında canlandırdı.</p>

  <p>“Nihayetinde bunun fazla uzun sürmeyeceği belliydi. Carey’den hiç hoşlandı mı şüpheliyim. Gıcık!”</p>

  <p>Kendi umursamazlığını göstermek için, nefret edip hakir gördüğü Sharp adında bir çocukla şiddet dolu bir arkadaşlık kurdu. Çocuk Londralıydı, kaba saba bir havası vardı, dudağının üstünde yeni çıkmaya başlamış bir bıyık ve burnunun üstünde birbiriyle birleşen gür kaşlarıyla iri yarı bir tipti. Yaşına göre fazla nazik kaçan yumuşak elleri ve tavırları da vardı. Konuşmasında Doğu Londralı aksanı seziliyordu. Maç edemeyecek kadar tembel çocuklardan biriydi ve zorunluluk olan her şeyden kaytarmak için ciddi bir pratik zekâ geliştirmişti. Çocuklar ve öğretmenler ona karşı hafiften antipati duyardı, Philip artık çevresindeki insanlara kibirle yaklaşıyordu. Birkaç dönem sonra Sharp, bir yıllığına Almanya’ya gidecekti. Gerçek dünyaya katılacak yaşa gelene dek katlanması gereken, onur kırıcı bir durum olarak gördüğü okuldan nefret ediyordu. Tek umursadığı yer Londra’ydı ve tatillerde orada yaptıklarına dair anlatacak bir dolu hikâyesi olurdu. Anlattıklarından -yumuşak, derinden gelen bir sesle konuşurdu- geceleri Londra sokaklarına dair belli belirsiz tevatürler çıkardı. Philip onu aynı anda hem büyülenme hem de tiksinti hissederek dinlerdi. Renkli hayal gücüyle tiyatro kapılarındaki hareketli kalabalığı, ucuz restoranların pırıltısını, yüksek taburelerde oturmuş <i>barmaid</i>’lerle sohbet eden yarı sarhoş adamları görmüş gibiydi; sokak lambalarının altından haz peşindeki gizemli karanlık kalabalıklar geçip dururdu. Sharp ona Holywell Caddesi’nden aldığı ucuz romanları ödünç verdi, Philip bunları kendi bölmesinde muhteşem bir korku duyarak okudu.</p>

  <p>Rose bir defasında barışma girişiminde bulunmayı denedi. Düşman edinmeyi sevmeyen, iyi huylu bir çocuktu.</p>

  <p>“Yahu Carey niye böyle aptalca davranıyorsun ki? Benimle böyle selamı falan kesmenin sana hiçbir faydası yok.”</p>

  <p>“Neden bahsettiğini anlamıyorum,” diye cevapladı Philip.</p>

  <p>“Yani, neden konuşmadığımızı anlamıyorum.”</p>

  <p>“Canımı sıkıyorsun,” dedi Philip.</p>

  <p>“Keyfin bilir.”</p>

  <p>Rose omuz silkip yanından uzaklaştı. Philip duygusallaştığında hep olduğu gibi bembeyaz kesilmişti ve kalbi küt küt atıyordu. Rose gidince birden üzüntüden midesinin kasıldığını hissetti. Neden böyle davrandığını bilmiyordu. Rose’la arkadaş olmak için her şeyini verirdi. Onunla tartışmaktan nefret ediyordu ve şimdi onun kalbini kırdığına çok üzülmüştü. Ama o anda kendinde değildi. Şeytanın teki onu ele geçirmişti sanki, iradesi dışında kırıcı konuşmaya zorlamıştı; halbuki Philip o an Rose’la el sıkışmayı ve onunla takılmayı istemişti. Kalbini kırma arzusu baskın çıkmıştı. Katlandığı acı ve aşağılanma duygusu için kendisinin intikamını almak istemişti. Gururdandı: O için için acı çekerken Rose’un hiç umurunda olmayacağını bildiğinden, bu aynı zamanda ahmaklıktı. Gidip Rose’a şöyle demeyi düşündü:</p>

  <p>“Bak, özür dilerim, hayvanlık ettim. Kendime mâni olamadım. Unutalım gitsin.”</p>

  <p>Ama asla böyle bir şey yapamayacağını biliyordu. Rose’un ona alaycı bir sırıtışla karşılık vermesinden çekiniyordu. Kendisine kızmıştı ve biraz sonra Sharp yanına gelince, onunla kavga etmek için önüne çıkan ilk fırsatı değerlendirdi. Philip’in başka insanların hassas noktalarını keşfetme konusunda gaddar bir içgüdüsü vardı ve gerçekliği dolayısıyla içlerine dert olacak şeyler söyleyebiliyordu. Ama son sözü söyleyen Sharp oldu.</p>

  <p>“Az önce Rose’un Mellor’la senin hakkında konuştuğunu duydum,” dedi. “Mellor, ‘Neden ona tekmeyi basmadın? Terbiyesini takınırdı o zaman,’ dedi. Rose da dedi ki: ‘İstemedim. Kahrolası topalın teki.’”</p>

  <p>Philip aniden kıpkırmızı kesildi. Boğazında onu neredeyse boğan bir yumru hissettiğinden karşılık veremedi.</p>
</body>
</html>