<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kanatların Çağrısı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="calibre1"><span class="calibre2"><span class="bold">4</span></span></h2>

  <p class="calibre1">Borrow, "Seni buraya hangi rüzgâr attı?" diye sordu.</p>

  <p class="calibre1">Doğu Yakası'ndaki kilise gerçekten de Hamer'e yabancı bir ortamdı.</p>

  <p class="calibre1">Milyoner, "Pek çok vaaz dinledim," dedi. "Hepsi de siz insanların elinizde para olmuş olsa neler yapılabileceğini anlatıyordu. Ben size şunu söylemeye geldim: o para sizin olabilir."</p>

  <p class="calibre1">Borrow biraz şaşırarak, "Aferin size," diye yanıt verdi. "Bu büyük bir ödenti mi olacak?"</p>

  <p class="calibre1">Hamer buruk gülümsedi. "Öyle sanıyorum. Sahip olduğum her kuruş."</p>

  <p class="calibre1">"Ne?"</p>

  <p class="calibre1">Hamer işini bilen biri tavrıyla ayrıntıları sıraladı. Borrow'un başı dönüyordu.</p>

  <p class="calibre1">"Yani bütün servetini Doğu Yakası'ndaki yoksullara yardım işine bağışlıyor, beni de vasiliğine mi atıyorsun?"</p>

  <p class="calibre1">"Aynen öyle."</p>

  <p class="calibre1">"Ama niçin...niçin?"</p>

  <p class="calibre1">Hamer, "Bunu izah edemem," dedi ağır ağır. "Geçen şubat ayında gördüğüm hayalleri anlatmıştım anımsıyor musunuz? İşte bir hayal beni esir aldı."</p>

  <p class="calibre1">"Harika!" Borrow öne eğildi. Gözleri parlıyordu.</p>

  <p class="calibre1">Hamer'in yüzü gülmüyordu. "Bunun harika denilebilecek bir yanı yok. Doğu Yakası'ndaki yoksulluk umurumda değil. Onlarda yok olan şey azim. Ben de yeterince yoksuldum ve kendimi yoksulluk ortamından kurtarmayı bildim. Ama bu paralardan kurtulmam lazım ve o maskara derneklerin eline geçmemesine kararlıyım. Sen güvenebileceğim bir adamsın. Bu paralarla o insanların bedenlerini ve ruhlarını besle; tercihen bedenlerini. Ben aç yaşadım, ama sen uygun gördüğünü yapabilirsin."</p>

  <p class="calibre1">Borrow, "Böyle bir şey asla duyulmamıştır," diye kekeledi.</p>

  <p class="calibre1">Hamer, "Her şey tamamlanıp rayına oturtuldu," diye devam etti. "Avukatlar gerekli belgeleri hazırladılar, ben de hepsini imzaladım. Son iki haftadır başımı kaşıyacak vaktimin olmadığına inanabilirsin. Bir servetten kurtulmak o serveti yapmak kadar güç desem inanır mısın?"</p>

  <p class="calibre1">"Ama herhalde kendine bir şey saklamışsındır?"</p>

  <p class="calibre1">Hamer, "Tek bir kuruş bile saklamadım," dedi. Pek neşeli gözüküyordu. Devam etti. "Aslında bu tam olarak doğru değil. Cebimde iki papel var..." Gülmeye başladı.</p>

  <p class="calibre1">Şaşkın arkadaşıyla vedalaştı ve kiliseden pis kokulu sokaklara çıktı. O kadar neşeyle söylediği sözleri anımsıyor ve içinde bir boşluk duyuyordu. "Tek bir kuruş bile saklamadım!" Muazzam servetinden hiçbir şey saklamamıştı. Şimdi korkuyordu; yoksulluktan, açlıktan ve soğuktan korkuyordu. Özverinin onun için tatlı bir yanı yoktu.</p>

  <p class="calibre1">Ama bütün bunların ötesinde birçok şeyin yükünün ve tehdidinin üzerinden kalktığını hissediyordu; artık baskı altında ve kısıtlanmış hissetmiyordu kendini. Zincirin koparılması onu yaralamış ve berelemişti, ama özgürlüğün hayali bu arada ona güç vermişti. Maddi gereksinimleri Çağrıyı belirsizleştirebilir, ama yok edemezdi, çünkü onun asla yok olamayacak ölümsüz bir varlık olduğunu biliyordu.</p>

  <p class="calibre1">Havada sonbahar kokusu vardı, rüzgâr da serin serin esiyordu. Hamer soğuğu hissederek ürperdi. Birden aç olduğunu fark etti, yemek yemeği unutmuştu. Bu onu geleceğe yaklaştırıyordu. Rahatı, konforu, sıcaklığı feda etmiş olması inanılır gibi değildi! Bedeni çaresizlikten feryat ediyordu...Ama sonra o hoşnutluk ve moral verici özgürlük duygusunu tekrar duydu.</p>

  <p class="calibre1">Hamer durakladı. Bir metro istasyonunun yakınındaydı. Cebinde ise sadece iki papel vardı. Metroyla iki hafta önce çimlerin üstüne uzanmış aylakları seyrettiği Park'a kadar gitmek aklından geçti. Bu kaprisin daha sonrasını planlamıyordu. Delirdiğine şimdi gerçekten inanıyordu, aklı başında olan insanlar onun yaptığını yapmazlardı. Ama öyle de olsa delilik şaşırtıcı olduğu kadar olağanüstü bir duyguydu.</p>

  <p class="calibre1">Evet, şimdi Park'ın açık arazisine gidecekti ve oraya metroyla ulaşmanın kendisi için özel bir anlamı vardı...</p>

  <p class="calibre1">Çünkü metro onun için kapalı ve gömülü yaşamın tüm dehşetini simgeliyordu.</p>

  <p class="calibre1">Metronun kısıtlamasından çıkınca etrafı bastıran binaların tehdidini gözden gizleyen yeşillikle ağaçların özgürlüğüne ulaşacaktı.</p>

  <p class="calibre1">Asansör onu hızla ve duraksamadan aşağı taşıdı. Hava ağır ve cansızdı. Hamer peronun en ucunda insan kitlesinin uzağında duruyordu. Trenin birazdan yılankavi hareketlerle çıkacağı tünel ağzı solundaydı. Hamer bütün bu yerde bir kötülüğün varlığım seziyordu. Yakınında bir bankın üstünde yarı yarıya sızmış görünen genç bir çocuktan başka kimse yoktu.</p>

  <p class="calibre1">Uzaktan trenin tehdit dolu homurtusu yaklaşıyordu. Delikanlı oturduğu yerden kalktı, ayaklarım sürüyerek Hamer'in yanına yaklaştı ve peronun kenarında durarak tünelin içine bakışını dikti.</p>

  <p class="calibre1">Bundan sonra her şey inanılmayacak kadar hızlı oldu bitti; delikanlı birdenbire dengesini kaybedip düştü.</p>

  <p class="calibre1">Hamer'in kafasından eşzamanlı olarak binbir düşünce geçti. Bir otobüsün çiğnediği ezilmiş bir beden gördü ve boğuk bir sesin, "Kendinizi suçlamayın.</p>

  <p class="calibre1">Hiçbir şey yapamazdınız," dediğini duydu. Aynı anda bu hayatın ancak kendisi tarafından kurtarılabileceğinin bilincine vardı. Yakında başka hiç kimse yoktu, tren de iyice yaklaşmıştı...Bütün bunlar şimşek hızıyla aklından geçti.</p>

  <p class="calibre1">Düşüncelerinde garip bir netlik vardı.</p>

  <p class="calibre1">Karar vermek için sadece kısacık bir saniyesi vardı. Hemen o an ölüm korkusunun azalmadığını anladı. Hem de müthiş korkuyordu. Ayrıca onunkisi pek zavallı bir umut, iki hayatın boşu boşuna feda edilmesi olmaz mıydı?</p>

  <p class="calibre1">Peronun öbür ucundaki seyircilere çocuğun düşüşüyle adamın arkasından atlayışı arasında hiçbir aralık yokmuş gibi geldi...hemen arkasından da tren, zamanında durma imkânsızlığı içinde tünelin içinden çıktı.</p>

  <p class="calibre1">Hamer, delikanlıyı şimşek hızıyla yakaladı. Onu harekete geçiren doğal bir kahramanlık dürtüsü değildi, titreyen bedeni sadece bu özveriyi zorunlu kılan yabancı ruhun kumandasına uymuştu. Son bir çabayla delikanlıyı peronun üstüne fırlatırken kendisi düştü...</p>

  <p class="calibre1">Sonra birdenbire korkusundan eser kalmadı. Maddi dünya artık onu zaptetmiyordu. Zincirlerinden kurtulmuştu. Bir an Pan'ın şen flüt sesini duyduğunu hayal etti. Derken sayısız Kanadın giderek yaklaştıkları kulağına geldi. Giderek yaklaşıyorlar, şen gürültüleri bütün öbür sesleri yutuyordu.</p>

  <p class="calibre1">Sayısız Kanatlar onu sardılar, onu kucakladılar...</p>

  <p class="calibre1">KIRMIZI IŞIK</p>

  <p class="calibre1">Güzel Bayan Eversleigh o nefis, fakat biraz boş bakan mavi gözlerini iri iri açarak, "Ne kadar heyecan verici," diyerek ardından ekledi. "Kadınlarda hep altıncı his olduğunu söylerler. Sizce bu doğru mu, Sir Alington?"</p>

  <p class="calibre1">Ünlü psikiyatri uzmanı biraz alaycı bir tavırla gülümsedi. Bu konuk gibi kuş beyinli güzellere sınırsız bir küçümseme duyuyordu. Alington West akıl hastalıkları konusunda en büyük otoriteydi ve kendi konumuyla öneminin fazlasıyla bilincindeydi. Tıknaz yapılı, azametli ve kendini beğenmiş bir adamdı.</p>

  <p class="calibre1">"Bir sürü saçma laf ediliyor, Bayan Eversleigh. Altıncı his terimiyle kastedilen nedir?"</p>

  <p class="calibre1">"Siz bilim adamları her zaman katısınızdır zaten. Oysa insanın bazen bazı şeyleri kesinlikle bilmesi -kesinlikle bilmesi, hissetmesi- akıllara durgunluk vericidir. Claire benim ne demek istediğimi anlıyor, öyle değil mi, Claire?"</p>

  <p class="calibre1">Hafifçe somurtarak evin hanımına döndü.</p>

  <p class="calibre1">Claire Trent hemen yanıt vermedi. Yemek masasının etrafında fazla kalabalık olmayan bir gruptular. Claire ve kocası, Violet Eversleigh, Sir Alington West ve Jack Trent'in eski bir arkadaşı olan Alington'un yeğeni Dermot West. Kırmızı yüzlü, ağır yapılı bir adam olan Jack Trent'in keyifli bir gülümseyişi ve hoş bir gülüşü vardı. Söze karıştı.</p>

  <p class="calibre1">"Saçmalama Violet! En iyi arkadaşın bir tren kazasında öldü. Bunu duyar duymaz sen geçen salı düşünde bir kara kedi gördüğünü anımsadın, harika değil mi? O andan itibaren bir şeyin olacağını bildin!"</p>

  <p class="calibre1">"Hayır, Jack, önsezileri sezgiyle karıştırıyorsun. Evet, Sir Alington, önsezilerin gerçek olduğunu itiraf etmelisiniz."</p>

  <p class="calibre1">Doktor ihtiyatı elinden bırakmayarak, "Bir yere kadar belki," diye itiraf etti. "Ama rastlantılar bu işte önemli ölçüde rol oynarlar, ayrıca, oluşundan sonra bir olaydan pay çıkarmak eğiliminin de hesaba katılması gerekir."</p>

  <p class="calibre1">Claire o sırada damdan düşer gibi, "Önsezi diye bir şey olduğuna ben inanmıyorum," diye lafa karıştı.</p>

  <p class="calibre1">"Sezgilere, altıncı hisse ve bunlar gibi rasgele kullanılan şeylere de.</p>

  <p class="calibre1">Hayatın içinde karanlıkta belirsiz bir hedefe koşan bir tren gibi yol alıyoruz."</p>

  <p class="calibre1">Dermot West ilk kez başını kaldırarak tartışmaya katıldı. Koyu güneş yanığı yüzünde garip duran berrak gri gözlerinde ilginç bir parıltı vardı. "Bu parlak bir benzetme sayılmaz, Bayan Trent," dedi. "Çünkü sinyalleri unuttunuz."</p>

  <p class="calibre1">"Sinyalleri mi?"</p>

  <p class="calibre1">"Evet, mesele yoksa yeşil, tehlike için ise kırmızı!"</p>

  <p class="calibre1">Violet Eversleigh, "Tehlike...için kırmızı...ha! Ne kadar heyecan verici!"</p>

  <p class="calibre1">dedi.</p>

  <p class="calibre1">Dermot biraz sinirlenmiş gibiydi.</p>

  <p class="calibre1">"Tam üstüne bastınız! İlerde tehlike bekliyor! Kırmızı ışık! Dikkatli olun!"</p>

  <p class="calibre1">Trent ona merakla baktı.</p>

  <p class="calibre1">"Böyle bir deneyimi gerçekten yaşamış gibi konuşuyorsun, dostum Dermot."</p>

  <p class="calibre1">"Öyle...yani öyleydi."</p>

  <p class="calibre1">"Anlat bakalım."</p>

  <p class="calibre1">"Sana bir örnek verebilirim. Mezopotamya'daydım. Ateşkesden hemen sonra. Bir akşam çadıra girerken o garip hissi olanca şiddetiyle duydum. Tehlike! Dikkat et! Ne olup bittiği hakkında en ufak bir fikrim yoktu. Kampta bir tur attım.</p>

  <p class="calibre1">Gereksiz kuruntu yapıyor, düşman Arapların bir saldırısına karşı tüm önlemleri alıyordum. Sonunda çadırıma döndüm. İçeri girdiğim anda o his beni yine pençesine aldı. Az öncekinden de şiddetli olarak. Tehlike! Sonunda dışarıya bir battaniye çıkardım, içine sarındım ve orada uyudum."</p>

  <p class="calibre1">"Sonra?"</p>

  <p class="calibre1">"Ertesi sabah çadıra girince, ilk gördüğüm şey çarpıcı bir bıçak düzenlemesi oldu...hemen hemen yarım metre uzunluğundaki bıçak yatağımda, tam yatmam gereken yere saplanmıştı. Gerçeği çok geçmeden öğrendim. Suçlu Arap hizmetlilerden biriydi. Oğlu casus diye kurşuna dizilmişti. Kırmızı ışık dediğim şeyin bu örneğine bir diyeceğiniz var mı, Alington Amca?"</p>

  <p class="calibre1">Uzman belli belirsiz gülümsedi.</p>

  <p class="calibre1">"Bu çok ilginç bir öykü, dostum Dermot."</p>

  <p class="calibre1">"Ama koşulsuz olarak kabul edeceğiniz gibisi değil, değil mi?"</p>

  <p class="calibre1">"Evet, evet, aynen anlattığın gibi bir tehlike önsezisi duyduğundan kuşkum yok. Tartışma konusu ettiğim o önsezinin içyüzü. Sana göre senin dışından geliyor, dışardaki bir kaynaktan bilincine sızıyor. Oysa şimdilerde her şeyin içimizden, bilinçaltımızdan kaynaklandığını keşfetmiş bulunuyoruz."</p>

  <p class="calibre1">Jack Trent, "Aferin şu bilinçaltına," diye atıldı. "Her şey ondan soruluyor."</p>

  <p class="calibre1">Sir Alington sözünün kesilmesini umursamayarak devam etti.</p>

  <p class="calibre1">"O Arabın bir bakışı veya görünüşüyle kendini ele verdiğini ileri süreceğim.</p>

  <p class="calibre1">Buna bilinçli olarak dikkat etmedim, ama bilinçaltın dikkatinden kaçırmadı.</p>

  <p class="calibre1">Bilinçaltı hiçbir zaman unutmaz. Aynı zamanda muhakeme yürüttüğüne ve bilincimizden bağımsız olarak sonuçlara vardığına inanıyoruz. Bilinçaltındaki kimliğin demek ki seni öldürmenin denenebileceğine inanıyordu, bunun sonucunda da korkusunu bilincine sızdırmayı başardı.</p>

  <p class="calibre1">Dermot gülümsedi. "Bunun inandırıcı gözüktüğünü itiraf ediyorum."</p>

  <p class="calibre1">Bayan Eversleigh somurtarak lafa karıştı. "Ama o kadar heyecan verici olmadığı kesin."</p>

  <p class="calibre1">"Adamın size duyduğu nefreti bilinçaltınızla hissetmiş olmanız da mümkün.</p>

  <p class="calibre1">Eskiden telepati denen şeyin, onu yönlendiren koşullar pek az anlaşılsa bile, var olduğu muhakkak."</p>

  <p class="calibre1">Claire, "Başka örnekler de var mı?" diye Dermot'a sordu.</p>

  <p class="calibre1">"Var olmasına var, ama o kadar çarpıcı şeyler değil...ve sanırım hepsi rastlantı olarak nitelendirilebilirler. Bir keresinde sırf 'kırmızı ışık' uyarısı üzerine davet edildiğim taşradaki bir köşke gitmekten vazgeçtim. Köşk aynı haftanın içinde yanıp kül oldu. Ne dersiniz, Alington Amca, bilinçaltının buradaki rolü nerede?"</p>

  <p class="calibre1">Sir Alington, "Korkarım ki rolü yok," dedi gülümseyerek.</p>

  <p class="calibre1">"Öyleyse aynı derecede akla yakın bir açıklamanız vardır. Haydi söyleyin. Bu yakın dostların arasında sözünüzü sakınmanızın gereği yok."</p>

  <p class="calibre1">"Öyleyse söyleyeyim yeğenim, bana kalırsa, daveti kabul etmeyişinin nedeni gerçekte gitmek istemeyişindi. Yangından sonra da bir tehlike uyarısı aldığına kendini inandırdın."</p>

  <p class="calibre1">Dermot bir kahkaha attı. "Kendi görüşleriyle çelişen bir açıklamayı amcama kabul ettirmek mümkün değil."</p>

  <p class="calibre1">Violet Eversleigh, "Aldırmayın, Bay West!" diye atıldı. '"Kırmızı Işık' imza ben kesinlikle inanıyorum. Mezopotamya'daki o olay bunu son yaşayışınız mıydı?"</p>

  <p class="calibre1">"Evet, ta ki..."</p>

  <p class="calibre1">"Anlamadım."</p>

  <p class="calibre1">"Hiç."</p>

  <p class="calibre1">Dermot sustu. Neredeyse ağzından kaçıracağı sözler, "Ta ki bu akşama kadar..." dedi. Henüz şekillenmemiş bir düşüncesini seslendiren sözler istemeden dilinin ucuna kadar gelmişti, ama gerçeği yansıttıklarını anında anlamıştı.</p>

  <p class="calibre1">Kırmızı Işık karanlığın içinden beliriyordu. Tehlike! Pek yakında bir tehlike vardı!</p>

  <p class="calibre1">Ama niçin? Burada akla yakın nasıl bir tehlike olabilirdi? Burada dostlarının evinde? Ama işte vardı o türden bir tehlike. Claire Trent'e...pembe beyazlığına, narin vücuduna, altın renkli başını o büyüleyici eğişine baktı. Ama o tehlike hep vardı...daha da şiddetleneceği yoktu. Jack Trent en iyi arkadaşıydı çünkü...en iyi arkadaştan da öte, Flandres'da hayatını kurtaran ve bu yiğitliği nedeniyle Victoria Nişanı'yla ödüllendirilmesi bir ara söz konusu edilen adamdı. İyi çocuktu Jack, en iyilerinden. Dermot'un Jack'in karısına âşık olması ne büyük talihsizlikti. Bunu da bir gün atlatacağını umut ediyordu.</p>

  <p class="calibre1">Hiçbir acı sonsuza dek canını yakamazdı insanın. Beslenmeyince er veya geç sönüp gidecekti. Claire, onun duygularım keşfedecek değildi ya, keşfetse bile bunlara karşılık vermesi olası değildi. Bir heykeldi o, altınla fildişi ve soluk pembe mercandan güzel bir heykel...Krallara layık bir oyuncak, gerçek bir kadın değil...</p>

  <p class="calibre1">Claire...Adını anımsamak, sessizce mırıldanmak bile yüreğini sızlatıyordu.</p>

  <p class="calibre1">Yok, bu duygusunu aşmalıydı. Daha önce de kadınlara âşık olmuştu. Ne çare ki içinden bir ses, "Ama bu türlü değil!" diyordu. "Bu türlü değil!"</p>

  <p class="calibre1">Durum buydu işte. Burada tehlike yoktu, sadece gönül sızısı vardı. Kırmızı Işık'ın uyardığı türden bir tehlike yoktu. O uyarı başka bir şey içindi.</p>

  <p class="calibre1">Masanın etrafındakilerin üzerinde bakışını gezdirince bunun aslında olağandışı küçük bir toplantı olduğunun farkına vardı. Örneğin, amcası ender olarak böylesi samimi yemeklere katılırdı. Trentler eski dostları değildi ne de olsa. Onları tanıdığını bile bilmiyordu. Bu akşama kadar Dermot.</p>

  <p class="calibre1">Ancak toplanmalarının bir nedeni vardı. Oldukça ünlü bir medyum yemekten sonra bir seans yapmaya geliyordu. Sir Alington ispritizmaya duyduğu ilginin önemsiz olduğunu söyler dururdu. Herhalde bu bir bahaneydi.</p>

  <p class="calibre1">Bu kelime bilincine ok gibi saplandı. Bir bahane. Seans, uzmanın yemekte bulunmasını makul göstermek için sadece bir bahane miydi? O halde burada bulunmasının gerçek amacı neydi? Bir sürü ayrıntı Dermot'un bilincine akıyordu.</p>

  <p class="calibre1">Zamanında fark edilmeyen ya da amcasının söyleyebileceği gibi bilinç tarafından fark edilmeden geçip gidecek bir sürü önemsiz şey.</p>

  <p class="calibre1">Ünlü doktor Claire'e birkaç kez garip, hem de çok garip bakmıştı. Sanki onu gözlüyordu. Bu gözlem genç kadını rahatsız etmişti. Elleriyle titrek küçük hareketler yapıyordu. Sinirliydi, çok sinirli ve bunun olması mümkün müydü, korkuyor gibiydi. Niçin korkuyordu ki?</p>

  <p class="calibre1">Dermot birden silkinerek masanın çevresindeki konuşmaları dinlemeye başladı.</p>

  <p class="calibre1">Bayan Eversleigh büyük adamı kendi konusu hakkında konuşturuyordu.</p>

  <p class="calibre1">"Delilik nedir, sevgili hanımefendi?" diyordu şimdi. "Şuna inanabilirsiniz: bu konuyu ne kadar çok incelersek bir tanı belirtmek o kadar zorlaşır. Hepimiz bir yere kadar kendi kendimizi aldatırız, ama bu işi kendimizi Rusya Çarı zannedecek kadar abarttığımız zaman, bize deli gömleği giydirip kapatırlar.</p>

  <p class="calibre1">Ancak o noktaya varana dek kat edeceğimiz uzun bir yol vardır. Hangi noktada bir işaret dikip, 'Bunun bir yanı akıl sağlığı, öbürü ise deliliktir,' diyebiliriz.</p>

  <p class="calibre1">Bu yapılamaz. Size şu kadarını söyleyeyim: hayal gören biri saplantılarından kimseye söz etmediği takdirde, onu normal bir kimseden asla ayırt edemeyiz.</p>

  <p class="calibre1">Delilerin olağanüstü akıllı oldukları da son derece ilginç bir konudur."</p>

  <p class="calibre1">Sir Alington şarabını tadını çıkararak yudumladı ve topluluğa gülümsedi.</p>

  <p class="calibre1">Bayan Eversleigh, "Çok kurnaz olduklarını duyarım," diye belirtti. "Delileri kastediyorum."</p>

  <p class="calibre1">"Şaşılacak kadar. Ve kişinin özel saplantısının bastırılmasının çok zaman feci etkileri olabiliyor. Bütün bastırmaların tehlikeli olduğunu psikanaliz bize öğretti. Zararsız bir egzantrikliği olan ve bunu rahatça uygulayabilen adam ender olarak delilik sınırını aşar. Ama tamamen normal gözüken bir adam..." Sir Alington burada sözlerine anlamlı bir ara verdi, "veya kadın gerçekte toplum için ciddi bir tehlike oluşturabilir."</p>

  <p class="calibre1">Doktorun bakışı masanın öbür ucundaki Claire'e kaymış, sonra geri dönmüştü.</p>

  <p class="calibre1">Şarabından bir yudum daha aldı.</p>

  <p class="calibre1">Dermot müthiş bir korkuyla sarsıldı. Sir Alington ne demek istiyordu?</p>

  <p class="calibre1">Kastettiği bu muydu? Bu olanaksızdı, ama...</p>

  <p class="calibre1">Bayan Eversleigh, "İnsanın kendini bastırmasının tehlikeli olduğuna ben de katılıyorum," diye içini çekti. "İnsan mutlaka kendini ifade etmeye özen göstermelidir. Bunun aksi korkunç sonuçlar doğurabilir."</p>

  <p class="calibre1">Doktor, "Beni tamamen yanlış anladınız, Bayan Eversleigh," diye hanımı uyardı. "Zararın nedeni beynin fiziki maddesindedir, bu da bazen bir darbe gibi dışa ait bir etkiden ileri gelir. Bazen de doğuştandır."</p>

  <p class="calibre1">Kadın yine içini çekti. "Kalıtım ne kadar acı bir şey. Örneğin, verem de öyle değil midir?"</p>

  <p class="calibre1">Sir Alington, "Verem kalıtsal değildir," diye kesip attı.</p>

  <p class="calibre1">"Öyle mi? Ben ise olduğunu zannediyordum. Ama delilik kalıtsal! Ne kadar feci, değil mi? Kalıtsal olan başka ne var?"</p>

  <p class="calibre1">Sir Alington gülümsedi. "Örneğin gut hastalığı. Ve tabii renk körlüğü.</p>

  <p class="calibre1">Erkeklere doğrudan geçer, ama kadınlarda saklıdır. Dolayısıyla renk körü erkekler bulunmasına karşın, bir kadının renk körü olması için bu arızanın annede saklı olması, babanın ise renk körü olması gerekir, bu ise oldukça ender bir durumdur. Buna da eşeyle sınırlanmış kalıtım diyoruz."</p>

  <p class="calibre1">"Ne kadar ilginç. Ama delilik böyle değildir, değil mi?"</p>

  <p class="calibre1">Doktor soruyu. yanıtlarken çok ciddiydi. "Deliliğin kadınlarla erkeklere geçme şansı eşittir."</p>

  <p class="calibre1">Claire birdenbire ayağa kalktı, bu arada hızla ittiği sandalyesi arkaya devrildi. Yüzü çok soluktu. Parmaklarını da asabi şekilde oynattığı gözden kaçmıyordu.</p>

  <p class="calibre1">"Fazla oyalanmazsınız, değil mi?" dedi. "Bayan Thompson neredeyse gelir."</p>

  <p class="calibre1">Sir Alington, "Bir kadeh şarap daha içer içmez size katılacağım," diye bildirdi. "Bu sıradışı Bayan Thompson'ın gösterisini seyretmek için gelmedik mi zaten?" Ha-ha-ha. "Hoş, bu sadece geliş nedenlerimden biri ya." Doktor bu sözlerden sonra hafifçe eğilerek odadakileri selamladı.</p>

  <p class="calibre1">Claire övgüyü hafifçe gülümseyerek karşıladı ve eli Bayan Eversleigh'in omzunun üstünde olduğu halde odadan çıktı.</p>

  <p class="calibre1">Doktor terk ettiği yerine dönerken, "Korkarım sadece işimle ilgili konularda konuştum. Bağışla dostum," dedi.</p>

  <p class="calibre1">Trent üstünkörü olarak, "Bağışlanacak bir şey yok," dedi.</p>

  <p class="calibre1">Adam gergin ve kaygılı gözüküyordu. Dermot arkadaşının yanında kendini ilk kez yabancı gibi hissetti. Bu ikisinin arasında eski dostla bile paylaşılmayan bir sır vardı. Yine de bu iş inanılmayacak kadar acayipti. Bu doğrultuda düşünmeye devam etmek için elinde ne vardı ki? Sadece bir, iki bakışmayla bir kadının asabiyeti.</p>

  <p class="calibre1">Bundan sonra, kısa bir süre daha şarap içtiler ve tam Bayan Thompson'ın geldiği haber verilirken salona girdiler.</p>

  <p class="calibre1">Medyum orta yaşlı, tombul bir kadındı. Morumsu kırmızı renkli kadifeden rüküş bir kıyafet giymişti. Kulağa oldukça adi gelen gür bir sesi vardı.</p>

  <p class="calibre1">Neşeli bir sesle, "Umarım, geç kalmadım, Bayan Trent," dedi. "Saat dokuz demiştiniz, değil mi?"</p>

  <p class="calibre1">Claire boğukça tatlı sesiyle, "Aksine tam zamanında geldiniz, Bayan Thompson," dedi. "Küçük topluluğumuz işte burada."</p>

  <p class="calibre1">Herhalde âdet bu olduğu için kimse kimseyle tanıştırılmadı. Medyum keskin bakışını oradakilerin üzerinde gezdirdi.</p>

  <p class="calibre1">"Umarım iyi sonuçlar alırız," dedi. "Bir yere gidip oradakileri hoşnut edememekten nefret ederim. Öylesi beni deli eder. Ama Şiromako'nun (Japon kontrolümdür) bu gece bağlantı kurabileceğini düşünüyorum. Ben formumdayım, kızarmış peyniri sevmeme rağmen yemedim."</p>

  <p class="calibre1">Dermot yarı eğlenerek, yarı tiksinerek dinliyordu. Her şey ne kadar yavandı.</p>

  <p class="calibre1">Ama aptalca fikir yürütmüyor muydu? Her şey doğaldı ne de olsa, medyumların sahiplenmek istedikleri güçler şu ana kadar iyice anlaşılamamış doğal güçlerdi.</p>

  <p class="calibre1">Büyük bir cerrah nazik bir ameliyatın arifesinde sindirim bozukluğundan çekinebilirdi. Bayan Thompson niçin farklı olsundu?</p>

  <p class="calibre1">Sandalyeler daire oluşturacak şekilde dizildi, ışıklar ihtiyaca göre yükseltilecek veya alçaltılacak şekilde düzenlendi. Dermot herhangi bir teste başvurulmadığına veya Sir Alington'un seansın koşulları bahsinde tatmin edici cevaplar almaya kalkışmadığına dikkat etti. Hayır, Bayan Thompson sırf göz boyamak için buradaydı. Sir Alington'un buraya gelmesinin başka bir nedeni vardı. Dermot, Claire'in annesinin yurtdışında öldüğünü anımsıyordu. Onunla ilgili bir sır vardı. . Kalıtım...</p>

  <p class="calibre1">Genç adam silkinerek dikkatini çevresine vermeye kendini zorladı.</p>

  <p class="calibre1">Herkes yerini aldı, ışıklar karartıldı, sadece uzak bir köşedeki masada kırmızı abajurlu bir lamba kaldı.</p>

  <p class="calibre1">Bir süre medyumun ağır soluklarından başka bir şey duyulmadı. Soluklar giderek daha gürültülü oluyordu. Derken, odanın uzak ucundan gelen ani bir vuruş sesi Dermot'u yerinden sıçrattı. Gürültü odanın öbür yanında tekrarlandı. Hemen arkasından vuruşlar sanki yağmaya başladı. Bunların aniden kesilmesi üzerine bu kez alaycı bir kahkaha odanın içinde çın çın çınladı. Baş gösteren sessizlik Bayan Thompson'ınkinden tamamen farklı, garip tonlu tiz bir ses tarafından bozuldu.</p>

  <p class="calibre1">"Buradayım beyler," diyordu. "Evet, buradayım. Bana sormak istedikleriniz mi var?"</p>

  <p class="calibre1">"Sen kimsin? Şiromako mu?"</p>

  <p class="calibre1">"Evvet. Şiromako'yum. Uzun zaman önce öbür yana geçtim. Çalışıyorum. Ben çok mutlu."</p>

  <p class="calibre1">Bu konuşmayı Şiromako'nun yaşamından ayrıntılar izledi. Çok yavan ve ilginç olmaktan uzak şeylerdi, Dermot da zaten bunları daha önce duymuştu. Herkes mutluydu, çok mutlu. Belirli belirsiz betimlenen akrabalardan mesajlar geçildi.</p>

  <p class="calibre1">Betimlemeler o kadar beylikti ki hemen her duruma uyabilirdi. Oradakilerden birinin annesi olan yaşlıca bir hanım bir ara söz aldı ve özdeyişler konunun ciddiyetiyle uyumlu olmayan bir hafiflikle tekrarlandı.</p>

  <p class="calibre1">Şiromako, "Şimdi de bir başkası size ulaşmak istiyor," diye bildirdi.</p>

  <p class="calibre1">"Buradaki beylerden birine verilecek çok önemli bir mesajı varmış."</p>

  <p class="calibre1">Bir sessizliğin ardından yeni bir ses duyuldu. Sözlerine insanın içini ürperten şeytani kıkırtılarla başladı.</p>

  <p class="calibre1">"Ha, ha! Ha, ha, ha! Evinize dönmeyin! Evinize dönmemek sizin için daha hayırlı. Uyarımı dinleyin."</p>

  <p class="calibre1">Trent, "Kiminle konuşuyorsunuz?" diye sordu.</p>

  <p class="calibre1">"Üçünüzden biriyle. Onun yerinde olsam evime dönmem. Tehlike var! Kan var!</p>

  <p class="calibre1">Çok fazla kan değil, ama yeterli. Hayır, evinize dönmeyin." Ses zayıfladı.</p>

  <p class="calibre1">"Evinize dönmeyin!"</p>

  <p class="calibre1">Ses daha da hafifleyerek duyulmaz oldu. Dermot tüylerinin diken diken olduğunu hissetti. Uyarının hedefinin kendisi olduğuna emindi. Öyle ya da böyle bu gece onun için bir tehlike söz konusuydu.</p>

  <p class="calibre1">Medyum önce bir inilti, hemen arkasından da bir homurtu salıverdi. Kendine geliyordu. Işıklar açıldı, kadın da çok geçmeden gözlerini kırpıştırarak oturduğu yerde doğruldu.</p>

  <p class="calibre1">"Umarım, iyi gitmiştir."</p>

  <p class="calibre1">"Hem de çok iyi. Teşekkür ederim, Bayan Thompson."</p>

  <p class="calibre1">"Şiromako konuştu sanırım."</p>

  <p class="calibre1">"Evet, o ve başkaları."</p>

  <p class="calibre1">Bayan Thompson esnedi.</p>

  <p class="calibre1">"Çok yoruldum. Tükendim. Bu iş insanın canına okuyor. Neyse, başarılı olduğumuza sevindim. Tatsız bir şeylerin olmasından korkuyordum. Bu gece bu odada tuhaf bir hava var."</p>

  <p class="calibre1">Kadın herkesin omzundan öteye bir göz attıktan sonra huzursuz halde omuzlarını silkti.</p>

  <p class="calibre1">"Hiç hoşuma gitmiyor," diye söylendi. "Son zamanlarda aranızda ani bir ölüm oldu mu?"</p>

  <p class="calibre1">"Aramızda ne demek oluyor?"</p>

  <p class="calibre1">"Yakın akrabalarınızın veya sevdiğiniz dostlarınızın arasında? Hayır mı?</p>

  <p class="calibre1">Beni şom ağızlı sanmanızı istemem, ama bu gece havada ölüm kokusu olduğunu söylemek zorundayım. Neyse, saçmalamalarıma aldırmayın siz. Hoşça kalın, Bayan Trent. Sizi hoşnut edebildiğime sevindim."</p>

  <p class="calibre1">Mor kadife elbiseli Bayan Thompson odadan çıkıp gitti.</p>

  <p class="calibre1">Claire, "İlginizi uyandırdığımızı umarım, Sir Alington," diye mırıldandı.</p>

  <p class="calibre1">"Çok ilginç bir akşamdı, hanımefendi. Bize bu fırsatı verdiğiniz için teşekkür ederim. Şimdi izninizi rica edeceğim. Bu akşam hep birlikte bir yere dans etmeye gidecektiniz, değil mi?"</p>

  <p class="calibre1">"Siz de bizimle gelmez miydiniz?"</p>

  <p class="calibre1">"Hayır, hayır. Saat on bir buçukta yatağımda olmayı kural edindim. İyi geceler. Size de iyi geceler, Bayan Eversleigh. Hah Dermot, sana söylemek istediğim bir çift sözüm var. Şimdi benimle gelebilir misin? Daha sonra dostlarınla Grafton Galerisi'nde buluşabilirsin."</p>

  <p class="calibre1">"Tabii ki, amca. Sizinle orada buluşurum Trent."</p>

  <p class="calibre1">Harley Caddesi'ne kadarki kısa yolculukta amcayla yeğen pek az konuştular.</p>

  <p class="calibre1">Sir Alington onu arkadaşlarından ayırdığı için Dermot'tan yarım ağızla özür diledi ve onu ancak birkaç dakika alıkoyacağını ileri sürdü.</p>

  <p class="calibre1">Az sonra arabadan inerlerken, "Arabayı senin için bekleteyim mi oğlum?" diye sordu.</p>

  <p class="calibre1">"Zahmet etmeyin, amcacığım. Bir taksi çeviririm."</p>

  <p class="calibre1">"Güzel. Charlson'u geç vakitlere kadar alıkoymak istemem. Sana iyi geceler, Charlson. Hay Allah, anahtarımı nereye koydum acaba?"</p>

  <p class="calibre1">Sir Alington kaldırımda durup çaresizce ceplerini karıştırırken araba uzaklaşıyordu.</p>

  <p class="calibre1">Doktor sonunda, "Onları öbür paltomun cebinde bırakmış olmalıyım," dedim.</p>

  <p class="calibre1">"Zile basar mısın? Johnson herhalde daha yatmamıştır."</p>

  <p class="calibre1">Ağırbaşlı Johnson gerçekten de bir dakikaya kalmadan kapıyı açtı.</p>

  <p class="calibre1">Sir Alington, "Anahtarımı bulamadım, Johnson," diye açıkladı. "Kütüphaneye bizim için birer viski soda getirir misin?"</p>

  <p class="calibre1">"Emredersiniz, Sir Alington."</p>

  <p class="calibre1">Doktor kütüphaneye girerek elektrikleri yaktı. Arkasından içeri giren Dermot'a da kapıyı kapamasını işaret etti.</p>

  <p class="calibre1">"Seni çok fazla alıkoymayacağım, Dermot, ama sana mutlaka söylemem gereken bir şey var. Bayan Jack Trent'e zaafın var, yoksa yanılıyor muyum?"</p>

  <p class="calibre1">Dermot kıpkırmızı kesildi.</p>

  <p class="calibre1">"Jack Trent en samimi arkadaşımdır."</p>

  <p class="calibre1">"Özür dilerim, ama sorumu yanıtlamış olmuyorsun. Boşanma ve bunun gibi konular hakkındaki düşüncelerimi fazla tutucu bulabilirsin, ama tek yakın akrabam ve vârisim olduğunu sana hatırlatırım."</p>

  <p class="calibre1">Dermot, "Bir boşanma söz konusu değil," diye öfkeyle atıldı.</p>

  <p class="calibre1">"Muhakkak ki değil, üstelik belki senden daha iyi anladığım bir sebep yüzünden. O sebebi sana şimdi açıklayamam, ama seni uyarmak isterim. Claire Trent sana göre değil."</p>

  <p class="calibre1">Genç adam amcasının gözlerinin içine dik dik baktı.</p>

  <p class="calibre1">"Anlıyorum, hem belki sizin düşündüğünüzden de fazla. Bu geceki yemekte bulunmanızın sebebini de biliyorum."</p>

  <p class="calibre1">"Ya?" Yaşlı adamın şaşırdığı belliydi. "Nereden biliyordun bunu?"</p>

  <p class="calibre1">"Buna tahmin de diyebilirsiniz efendim. Bugün doktor olarak orada bulunduğunuzu söylersem yanılmış olmam, değil mi?"</p>

  <p class="calibre1">Sir Alington odanın içinde bir aşağı, bir yukarı dolaşıyordu.</p>

  <p class="calibre1">"Çok haklısın, Dermot. Bunu sana kendiliğimden söyleyemezdim, ne çare ki o sebebi yakında herkes öğrenecek."</p>

  <p class="calibre1">Dermot'un kalbi duracak gibi oldu.</p>

  <p class="calibre1">"Yani kararınızı verdiniz, öyle mi?"</p>

  <p class="calibre1">"Evet. Ailede delilik var, anne tarafında. Çok üzücü bir olay."</p>

  <p class="calibre1">"Buna inanamıyorum efendim."</p>

  <p class="calibre1">"Hiç şaşmam. Meslekten olmayan için göze gözükecek herhangi bir belirti olmayabilir."</p>

  <p class="calibre1">'Ya bir uzman için?"</p>

  <p class="calibre1">"Kanıtlar şüpheye yer bırakmıyor. Böyle bir durumda hastanın en kısa zamanda bir akıl hastanesine kapatılması gerekiyor."</p>

  <p class="calibre1">Dermot, "Aman Tanrım!" diye soludu. "Bir insanı hiçbir suç işlemeden bir tımarhaneye kapatamazsınız ki."</p>

  <p class="calibre1">"Sevgili Dermot! İnsanlar, serbestçe ortalıkta dolaşmaları toplum için bir tehlike oluşturacağı zaman bir hastaneye kapatılabilirler."</p>

  <p class="calibre1">"Tehlike mi?"</p>

  <p class="calibre1">"Hem de çok büyük bir tehlike. Öldürmeye yatkın deliliğin garip bir şekli olması olası. Annenin durumu da bu idi "</p>

  <p class="calibre1">Dermot homurdanarak döndü ve yüzünü avuçlarının arasına gömdü.</p>

  <p class="calibre1">Claire...güzelim sarışın Claire!</p>

  <p class="calibre1">Doktor devam etti. "Bu durumda seni uyarmayı kendime vazife bildim."</p>

  <p class="calibre1">Dermot, "Claire," diye mırıldandı. "Zavallı Claire'ciğim."</p>

  <p class="calibre1">"Evet, ona ne kadar acısak azdır."</p>

  <p class="calibre1">Dermot birden başını kaldırdı.</p>

  <p class="calibre1">"Buna inanmıyorum."</p>

  <p class="calibre1">"Ne?"</p>

  <p class="calibre1">"Buna inanmadığımı söyledim. Doktorlar yanılabilirler. Bunu herkes bilir.</p>

  <p class="calibre1">Ayrıca, kendi uzmanlık alanlarına toz kondurmazlar."</p>

  <p class="calibre1">Sir Alington, "Sevgili Dermot," dedi öfkeyle.</p>

  <p class="calibre1">"İnanmadığımı size söyledim...hem dediğiniz doğru olsa bile umurumda değil.</p>

  <p class="calibre1">Claire'i seviyorum. Eğer benimle gelmek isterse, buradan alır götürürüm...işimize burnunu sokan doktorlardan uzaklara kaçırırım. Onu koruyacağım, onu seveceğim,aşkımla ona destek olacağım."</p>

  <p class="calibre1">"Kesinlikle öyle bir şey yapmayacaksın. Yoksa sen de mi delirdin?"</p>

  <p class="calibre1">Dermot alayla güldü.</p>

  <p class="calibre1">"Öyle diyeceğiniz belliydi."</p>

  <p class="calibre1">"Beni anlamaya çalış, Dermot." Sir Alington'un yüzü heyecandan kıpkırmızı kesilmişti. "Bu işi...bu aptallığı yaparsan, her şey biter. Sana vermekte olduğum harçlığı keserim, ayrıca yeni bir vasiyetname düzenleyerek tüm varlığımı çeşitli hastanelere bırakırım."</p>

  <p class="calibre1">Genç adam, "Kahrolası paranızı ne isterseniz yapın," diye tısladı. "Ben sevdiğim kadını her şeye tercih ederim."</p>

  <p class="calibre1">"Aman ne kadın! O!..."</p>

  <p class="calibre1">"Tanrı şahidimdir, onun aleyhinde bir tek kelime daha söylerseniz, sizi öldürürüm," diye bağırdı Dermot.</p>

  <p class="calibre1">Bir cam tıngırtısı ikisinin de hızla dönmesine yol açtı. Tartışmalarının heyecanı ve gürültüsü arasında Johnson'un bir tepside bardaklarla içeri girdiğini duymamışlardı. Dermot, onun, konuşulanların ne kadarını duyduğunu merak etti.</p>

  <p class="calibre1">Sir Alington, "Tamam, Johnson," dedi. "Artık yatmaya gidebilirsin."</p>

  <p class="calibre1">"Teşekkür ederim efendim. Size iyi geceler efendim."</p>

  <p class="calibre1">Johnson çekildi.</p>

  <p class="calibre1">İki erkek bakıştılar. Sözlerinin kesilmesi fırtınayı dindirmişti.</p>

  <p class="calibre1">Dermot sonunda, "Amca, sizinle öyle konuşmamalıydım," dedi. "Kendi görüşünüzde haklı olduğunuzun farkındayım. Ne var ki Claire Trent'i uzun zamandan beri seviyorum. Jack Trent'in en iyi arkadaşım oluşu, Claire'e aşkımı açıklamamı şu ana kadar engelledi. Ama bu koşullar altında bunun artık önemi kalmadı. Para kaygısının beni yolumdan alıkoyabileceğim düşünmek saçma. Sanırım, ikimiz de söylenecek her şeyi söyledik. İyi geceler."</p>

  <p class="calibre1">"Dermot..."</p>

  <p class="calibre1">"Daha fazla tartışmak gerçekten de yararsız. İyi geceler amca. Çok üzgünüm, ama kararım karardır."</p>

  <p class="calibre1">Dermot hızla çıkarak kapıyı arkasından kapadı. Hol karanlıktı. Genç adam birkaç adımda holü aşarak sokak kapısını açtı ve sokağa çıkarak kapıyı arkasından hızla çarptı.</p>

  <p class="calibre1">Bir taksi tam o sırada sokağın biraz ilerisindeki bir evin önünde yolcu indirdi, Dermot o taksiyi çağırdı ve Grafton Galerisi'nin adresini verdi.</p>

  <p class="calibre1">Balo salonunun kapısında bir dakika kadar şaşkın halde durdu. Başı dönüyordu. Kulakları tırmalayan caz müziği, sırıtan kadınlar...başka bir dünyaya adım atmış gibi geliyordu ona.</p>

  <p class="calibre1">Bütün bunlar bir düş müydü acaba? Amcasıyla yaptığı sert konuşmanın gerçek olması mümkün değildi. Claire o sırada kayar gibi yanından geçti. İnce bedenini ikinci bir deri gibi saran beyaz ve gümüş renkli tuvaletinin içinde bir kuğuya benziyordu. Yüzü sakin ve huzurluydu. Evet, bütün bunlar ancak bir düş olabilirdi.</p>

  <p class="calibre1">Dans sona ermişti. Genç kadın onun yanındaydı, yüzüne bakıp gülümsüyordu.</p>

  <p class="calibre1">Genç adam rüyada gibi onu dansa davet etti. Genç kadın şimdi kollarının arasındaydı ve kulakları tırmalayan melodiler yeniden başlamıştı.</p>

  <p class="calibre1">Dermot, onun kuvveti kesilmiş gibi yavaşladığını hissetti.</p>

  <p class="calibre1">"Yoruldun mu? Durmamızı mı istiyorsun?"</p>

  <p class="calibre1">"Bir sakıncası yoksa. Konuşabileceğimiz bir yere gidebilir miyiz? Sana söylemek istediğim bir şey var."</p>

  <p class="calibre1">Bir düş değildi. Genç adam hızla gerçeğe döndü. Onun yüzünü nasıl sakin ve huzurlu zannedebilmişti? Oysa endişe ve korku doluydu. Gerçeğin ne kadarını biliyordu?</p>

  <p class="calibre1">Sakin bir köşe buldu ve orada yan yana oturdular. Dermot hissetmediği bir neşeyle, "Ee," dedi. "Bana söylemek istediğin bir şey olduğunu söylemiştin"</p>

  <p class="calibre1">"Evet." Claire bakışını yere dikmişti. Elbisesinin püskülüyle sinirli hareketlerle oynuyordu. "Anlatması zor," diye geveledi.</p>

  <p class="calibre1">"Anlat, Claire."</p>

  <p class="calibre1">"Mesele şu. Senin bir süre zaman için buradan gitmeni istiyorum."</p>

  <p class="calibre1">Dermot şaşırdı. Her ne beklediyse, kesinlikle bu değildi.</p>

  <p class="calibre1">"Gitmemi istiyorsun demek? İyi ama niçin?"</p>

  <p class="calibre1">"En iyisi dürüst olmak, değil mi? Bir beyefendi olduğunu, benim de dostum olduğunu biliyorum. Gitmeni istiyorum, çünkü...çünkü elimde olmayarak kalbimi sana kaptırdım."</p>

  <p class="calibre1">"Claire..."</p>

  <p class="calibre1">Genç kadının sözleri karşısında sanki dili tutulmuştu.</p>

  <p class="calibre1">"Lütfen, bana âşık olabileceğini düşünecek kadar kendini beğenmiş bir kadın olduğumu zannetme sakın. Mesele şu ki...pek mutlu değilim ve ah!...Senin gitmeni yeğlerim."</p>

  <p class="calibre1">"Claire, ilk tanıştığımız günden beri sana âşık...deliler gibi âşık olduğumu bilmiyor musun?"</p>

  <p class="calibre1">Genç kadın şaşkın bakışlarını erkeğin yüzüne dikti.</p>

  <p class="calibre1">"Bana âşık mısın? Yani çoktandır mı âşıksın?"</p>

  <p class="calibre1">"İlk gününden beri."</p>

  <p class="calibre1">Claire yine, "Ah!" diye bağırdı. "Niçin bana söylemedin? O zaman. Sana gelebileceğim zaman. Niçin şimdi iş işten geçtiği zaman söylüyorsun? Hayır, ben deliyim...ne dediğimi bilmiyorum. Sana hiçbir zaman gelemezdim."</p>

  <p class="calibre1">"Claire, 'Şimdi iş işten geçtiği zaman,' demekle neyi kastediyorsun? Bu, amcamın yüzünden mi? Onun bildikleri, düşündükleri yüzünden mi?"</p>

  <p class="calibre1">Claire bir şey demeden başını eğdi, gözyaşları yanaklarından aşağı süzülüyordu.</p>

  <p class="calibre1">"Bana bak, Claire, söylenenlere inanmamalısın. Hatta onları aklından bile geçirmemelisin. Düşünecek yerde benimle gelmelisin. Seninle güney denizlerine, birer yeşil mücevhere benzeyen oradaki adalara gideriz. Orada mutlu olursun, ben de sana bakar, sonsuza dek korurum."</p>

  <p class="calibre1">Claire genç adama sarıldı. Dermot da onu kendine çekti, kollarının dokunuşunun onu titrettiğini hissetti.</p>

  <p class="calibre1">Derken Claire erkeğin kollarının arasından sıyrıldı.</p>

  <p class="calibre1">"Oh hayır, lütfen. Anlayamıyor musun? Artık yapamam. Çirkin olur...hem de çok çirkin. Oldum olası iyi olmayı istemişimdir. Oysa şimdi üstelik çirkin de olacak."</p>

  <p class="calibre1">Claire'in sözleri Dermot'u şaşırtmıştı. Tereddüt etti. Genç kadın ona, yalvararak baktı.</p>

  <p class="calibre1">"Lütfen," dedi. "İyi olmak istiyorum..."</p>

  <p class="calibre1">Dermot tek kelime söylemeden ayağa kalkıp genç kadını yalnız bıraktı.</p>

  <p class="calibre1">Claire'in sözleri o an için ona çok dokunmuş, tartışmayı düşünemeyecek kadar sarsmıştı. Şapkasıyla paltosunu almaya giderken Trent'le karşılaştı.</p>

  <p class="calibre1">"Ne o, Dermot, erken gidiyorsun."</p>

  <p class="calibre1">"Evet, bu akşam canım dans etmek istemiyor."</p>

  <p class="calibre1">Trent de hiç neşeli değildi. "Berbat bir gece. Ama bendeki dertler sende yok."</p>

  <p class="calibre1">Dermot birden Trent'in ona açılmasından, içini dökmesinden korktu. Bir de bu olmamalıydı!</p>

  <p class="calibre1">"Neyse, hoşça kal," dedi. "Ben eve gidiyorum."</p>

  <p class="calibre1">"Eve ha? Ruhların uyarısına aldırmıyor musun?"</p>

  <p class="calibre1">"Tehlikeyi göze alacağım. İyi geceler, Jack."</p>

  <p class="calibre1">Dermot'un apartman dairesi fazla uzakta değildi. Genç adam, beynindeki ateşi söndürmek için serin gece havasına gereksinim duyduğundan oraya kadar yürüdü.</p>

  <p class="calibre1">Anahtarıyla kapıyı açtı ve yatak odasının elektriğini yaktı.</p>

  <p class="calibre1">İşte o zaman Kırmızı Işık olarak isimlendirdiği his o gece ikinci kez onu pençesine aldı. Hem de o kadar güçlü olarak bastırdı ki Claire'i bile aklından sildi.</p>

  <p class="calibre1">Tehlike! Tehlikedeydi. Şu anda bu odanın içinde tehlikedeydi.</p>

  <p class="calibre1">Kendisini alaya alarak korkusundan sıyrılmaya çalıştı. Çabalan belki de gönülsüzdü. Kırmızı Işık şu ana kadar onu zamanında uyardığı için felaketten kaçınabilmişti. Batıl inançlarıyla biraz alay ederek evin içinde dolaştı ve her tarafı dikkatle gözden geçirdi. Kötü niyetli birinin içeri girip saklanmış olması mümkündü. Ama yaptığı aramalar bir sonuç vermedi. Uşağı Milson evine dönmüştü, küçük daire ise kesinlikle boştu.</p>

  <p class="calibre1">Yatak odasına döndü ve kendi kendine kızarak ağır ağır soyundu. Tehlike önsezisi her zamankinden kuvvetliydi. Bir mendil almak için odadaki konsolun çekmecesini çekti ve birdenbire durdu. Çekmecenin ortasında olmaması gereken bir kabarıklık vardı...sert bir cisim eline geldi.</p>

  <p class="calibre1">Sinirli hareketlerle mendilleri kenara itti ve gizli cismi eline aldı. Bir tabancaydı bu.</p>

  <p class="calibre1">Dermot tabancayı büyük bir şaşkınlıkla inceledi. Tanımadığı bir markaydı ve kısa zaman önce ateşlenmişti.</p>

  <p class="calibre1">Tabancaya bunun dışında bir anlam veremedi. Birisi bu akşam onu o çekmeceye saklamıştı. Dermot yemeğe gitmek için giyinirken tabanca o çekmecede değildi, buna emindi.</p>

  <p class="calibre1">Dermot tabancayı tam çekmecedeki yerine iade edeceği sırada kapının çalınması üzerine yerinden sıçradı. Tekrar tekrar çalınan zil, boş dairenin sessizliğinde normalin çok ötesinde gürültülü geliyordu insana.</p>

  <p class="calibre1">Gecenin bu saatinde kim sokak kapısına dayanabilirdi? Bu soruya bir tek yanıt olabilirdi...kendini ısrarla duyuran bir tek yanıt.</p>

  <p class="calibre1">"Tehlike...tehlike...tehlike..."</p>

  <p class="calibre1">Dermot bir anlam veremediği bir içgüdüye uyarak elektriği söndürdü, bir sandalyenin üstüne atılmış paltoyu arkasına geçirdi ve kapıyı açtı.</p>

  <p class="calibre1">Dışarıda iki adam duruyordu. Onların arkasında mavi bir üniforma Dermot'un gözüne ilişti. Bir polis!</p>

  <p class="calibre1">İki erkeğin içinde daha rütbeli görüneni, "Bay West misiniz?" diye sordu.</p>

  <p class="calibre1">Dermot'a yanıt vermesine kadar yıllar geçmiş gibi geldi. Gerçekte ise uşağının ifadesiz sesini ustalıkla taklit ederek yanıt vermesine kadar topu topu birkaç saniye geçmişti.</p>

  <p class="calibre1">"Bay West daha dönmedi. Gecenin bu saatinde ondan ne istiyorsunuz?"</p>

  <p class="calibre1">"Dönmedi, öyle mi? Peki öyleyse, biz de içeri girip dönmesini bekle..."</p>

  <p class="calibre1">"Hayır, giremezsiniz."</p>

  <p class="calibre1">"Bana bak, dostum, adım Müfettiş Verall. Scotland Yard'dan geliyorum.</p>

  <p class="calibre1">Yanımda efendiniz için bir tutuklama belgesi var. İsterseniz gösterebilirim."</p>

  <p class="calibre1">Dermot uzatılan kâğıda bir göz attı, okumuş gibi yaparak boğuk bir sesle, "Ne için bu?" diye sordu. "Ne yapmış ki?"</p>

  <p class="calibre1">"Cinayet. Harley Caddesi'nden Sir Alington West'i öldürmüş."</p>

  <p class="calibre1">Başı fırıl fırıl dönmeye başlayan Dermot, korku verici konuklarının geçmesi için yana çekildi. Oturma odasına geçerek elektrikleri açtı. Müfettiş de onu izlemişti.</p>

  <p class="calibre1">Öbür adama, "Sen etrafı bir ara," diye emretti. Sonra Dermot'a döndü.</p>

  <p class="calibre1">"Siz burada kalın. Yanımızdan kaçıp efendinizi uyarmanızı istemem. Hem sizin adınız nedir?"</p>

  <p class="calibre1">"Milson, efendim."</p>

  <p class="calibre1">"Efendinizin saat kaçta geleceğini düşünüyorsunuz, Milson?"</p>

  <p class="calibre1">"Bilmiyorum, efendim. Sanırım danslı bir partiye gidiyordu. Grafton Galerisi'nde."</p>

  <p class="calibre1">"Bir saat önce oradan çıkmış. Buraya dönmediğinden emin misiniz?"</p>

  <p class="calibre1">"Sanmam efendim. Eve girmiş olsa herhalde onu duyardım."</p>

  <p class="calibre1">O sırada ikinci adam bitişikteki odadan çıktı. Tabanca elindeydi. Onu heyecan içinde müfettişe götürdü. Müfettişin yüzünde büyük bir hoşnutluk biçimlendi.</p>

  <p class="calibre1">"Böylece mesele halloldu," dedi. "Siz duymadan içeri girip çıkmış olmalı.</p>

  <p class="calibre1">Ben artık gitsem iyi olur. Cawley, onun geri gelmesi olasılığına karşı sen burada kal. Aynı zamanda bu genç adamı gözünün önünden ayırma. Efendisi hakkında iddia ettiğinden daha fazla bir şeyler biliyor olabilir."</p>

  <p class="calibre1">Müfettiş çıkıp gitti. Dermot oldukça konuşkan olan Cawley'den olayın ayrıntılarını öğrenmeye çalıştı.</p>

  <p class="calibre1">Polis, "Durum açık," dedi. "Cinayet, yeğenin gidişinden hemen sonra ortaya çıkmış. Uşak Johnson henüz yatmıştı ki bir silah sesi duyduğunu sanarak tekrar aşağı inmiş. Sir Alington'u ölü olarak bulmuş. Kalbinden vurulmuş. Hemen bize telefon açtı, biz de olay yerine gittik ve bildiklerini ondan dinledik."</p>

  <p class="calibre1">Dermot, "Demek oluyor ki olay apaçık, öyle mi?" dedi.</p>

  <p class="calibre1">"Kesinlikle. Genç West amcasıyla eve gelmiş. Johnson içkileri getirdiği sırada kavga ediyorlarmış. İhtiyar adam yeğenini yeni bir vasiyetname yapmakla tehdit ediyor, efendiniz de onu vurmaktan söz ediyormuş. Aradan beş dakika geçmeden silah sesi duyulmuş. Evet, her şey apaçık ortada. Efendiniz akılsızın tekiymiş."</p>

  <p class="calibre1">Evet, her şey ortadaydı. Aleyhindeki kanıtların ne kadar ezici olduğunun bilincine varan Dermot'un yüreği burkuldu. Evet, tehlike...hem de ne kadar korkunç bir tehlike! Ve kaçmak dışında hiçbir çıkış yolu yoktu. Kafasını çalıştırdı. Çok geçmeden bir çay yapmayı teklif edince, Cawley hemen razı oldu.</p>

  <p class="calibre1">Apartmanın dairesini daha önce araştırdığından bir arka kapısı olmadığını biliyordu.</p>

  <p class="calibre1">Dermot'un mutfağa gitmesine izin verdi. Genç adam ibriği ocağa koydu, sonra fincanları ve tabakları içeriden duyulacak şekilde takırdattı. Arkasından pencereye giderek sürmeli pencere camını yukarı kaldırdı. Daire gerçi ikinci kattaydı, ama pencerenin dışında satıcıların kullandıkları ve çelik kablosunun üstünde yukarı çıkıp inen kafesli küçük asansör bulunuyordu.</p>

  <p class="calibre1">Dermot daha fazla vakit kaybetmeden pencerenin dışına tırmandı ve kabloya sarılarak aşağı kaymaya girişti. Tellerin fena halde elini kesip kanatmasına rağmen çaresizlikten kaymayı sürdürdü.</p>

  <p class="calibre1">Birkaç dakika sonra apartmanının bulunduğu blokun arkasındaydı. Köşeyi döndüğü sırada kaldırımda duran biriyle çarpıştı. Bunun Jack Trent olduğunu görerek şaşırdı. Trent, durumun tehlikesinin bilincindeydi.</p>

  <p class="calibre1">"Aman Tanrım! Dermot! Çabuk, burada sallanıp durma."</p>

  <p class="calibre1">Arkadaşını kolundan yakalayarak bir sürü arka sokaktan koşarak geçirtti. O</p>

  <p class="calibre1">sırada boş bir taksi görünce hemen durdurup içine atladılar. Trent şoföre kendi evinin adresini verdi.</p>

  <p class="calibre1">"Bu işi duyduğundan haberim yoktu. Jack, yoksa sen de mi suçlu olduğuma inanıyorsun?"</p>

  <p class="calibre1">"Tabii ki hayır, dostum. Gözümle görsem inanmam. Seni o kadar iyi tanıyorum ki. Yine de kötü bir durumdasın. Polis gelip soru sormaya başladı; Grafton Galerisi'ne kaçta gelmişsin, oradan kaçta ayrılmışsın vs. Dermot dostum, zavallı amcanı kim öldürmüş olabilir?"</p>

  <p class="calibre1">"Aklıma hiç kimse gelmiyor. Ama her kimse tabancayı çekmeceme koymuş. Bizi yakından izlemiş olmalı."</p>

  <p class="calibre1">"Şu seans gerçekten tuhafmış. 'Evinize dönmeyin.' Medyumun kastettiği herhalde zavallı West'ti. Adamcağız evine döndü ve vuruldu."</p>

  <p class="calibre1">Dermot, "Aynı uyarı benim için de geçerliymiş," dedi. "Evime döndüm ve beni suçlamak için oraya yerleştirilmiş bir tabancayı ve bir polis müfettişini bekler buldum."</p>

  <p class="calibre1">Trent, "Umarım ben de aynı uğursuzluktan nasibimi almam," dedi. "İşte geldik."</p>

  <p class="calibre1">Taksinin parasını ödedi, anahtarıyla kapıyı açtı ve Dermot'u karanlık merdivenlerden çalışma odasına götürdü. Burası birinci kattaki küçük bir mekândı.</p>

  <p class="calibre1">Kapıyı açıp Dermot'u içeri aldı, elektrikleri açtıktan sonra da arkadaşına katıldı.</p>

  <p class="calibre1">"Burası şimdilik emin," dedi. "Şimdi baş başa verip ne yapmamız gerektiğine karar verebiliriz."</p>

  <p class="calibre1">Dermot, "Büyük aptallık ettim," dedi birdenbire. "Polisle yüzleşmeliydim.</p>

  <p class="calibre1">Durumu şimdi daha net olarak görebiliyorum. Bu iş başından sonuna kadar beni mahvetmek için düşünülmüş bir düzen. Neye gülüyorsun böyle?"</p>

  <p class="calibre1">Trent koltuğunda arkaya yaslanmış, bütün vücudunu sarsan kahkahalarla gülüyordu. Bu seste...adamın kendisinde dehşet verici bir hal vardı. Gözlerinde de garip bir parıltı seçiliyordu.</p>

  <p class="calibre1">"Evet, çok akıllıca bir düzendi," diye soludu sonunda, "Sen hapı yuttun, Dermot oğlum."</p>

  <p class="calibre1">Telefon aygıtını kendine çekti.</p>

  <p class="calibre1">"Ne yapıyorsun?" diye sordu Dermot.</p>

  <p class="calibre1">"Scotland Yard'ı arayacağım. Aradıkları suçlunun burada kilit altında olduğunu söyleyeceğim. Evet, içeri girerken kapıyı kilitledim, anahtar da cebimde. Arkamdaki öteki kapıya bakmanın da bir yararı yok. O Claire'in odasına açılıyor, karım ise kapıyı öbür yanından kilitliyor. Biliyor musun, benden korkuyor çünkü. Uzun zamandır korkuyor. Daima o bıçağı...o uzun ve keskin bıçağı düşündüğümü biliyor. Hayır, bunu düşünme bile."</p>

  <p class="calibre1">Dermot arkadaşının üzerine atılmaya hazırlanmış, ama Jack Trent çirkin görünüşlü bir tabancayı birdenbire ortaya çıkarmıştı.</p>

  <p class="calibre1">"Bu ikincisi," diye kıkırdadı. "Birincisini senin odandaki çekmeceye koydum, önce ihtiyar West'i öldürdükten sonra tabii. Niçin başımın ötesine bakıyorsun?</p>

  <p class="calibre1">Kapıya mı? Claire kapıyı açsa bile -ki senin için açabilir- bir yararı olmaz.</p>

  <p class="calibre1">Seni daha oraya varmadan vururum. Kalbinden değil, öldürmek için değil, sırf kaçamaman için seni yaralamak amacıyla. Bilirsin, çok iyi bir nişancıyımdır. Bir keresinde hayatını bile kurtarmıştım. Ne kadar da aptalmışım. Hayır, hayır, asılmanı istiyorum. Bıçağı senin için düşünmüyorum. O Claire için, o tatlı ve yumuşak Claire için. İhtiyar West biliyordu. Bu gece onun için geldi, deli olup olmadığımı görmek için. Claire'i bıçağımdan kurtarmak için beni bir akıl hastanesine kapatmak istiyordu. Ama ben daha kurnaz çıktım. Onunla senin anahtarlarınızı aldım. Oraya gelir gelmez partiden ayrıldım. Senin amcanın evinden çıktığını gördüm ve hemen arkandan içeri girdim. Amcanı vurup hemen evinden uzaklaştım. Sonra senin evine gidip tabancayı bıraktım. Seninle hemen hemen aynı dakikalarda Grafton Galerisi'ne geldim ve anahtarı seninle vedalaşırken paltonun cebine koydum. Bütün bunları sana itiraf etmemin bir sakıncası yok. Bizi duyacak kimse yok, asıldığın zaman da ilmiği boynuna geçirenin aslında ben olduğumu bilmeni istiyorum...Hayır, senin için hiçbir kurtuluş umudu yok. Düşündükçe gülesim geliyor...Tanrım, ne kadar gülesim geliyor! Ne düşünüyorsun sen? Nereye bakıyorsun öyle?"</p>

  <p class="calibre1">"Az önce söylediğin bir cümleyi düşünüyordum. Eve dönmemiş olsan daha iyi olurdu, Trent."</p>

  <p class="calibre1">"Ne demek istiyorsun?"</p>

  <p class="calibre1">"Arkana bak."</p>

  <p class="calibre1">Trent hızla döndü. Bitişik odanın kapısında Claire duruyordu...ve de Müfettiş Verall...</p>

  <p class="calibre1">Trent atik davrandı. Tabanca yalnız bir kere ateş kustu...ve hedefini buldu.</p>

  <p class="calibre1">Trent masanın üstüne devrildi.</p>

  <p class="calibre1">Müfettiş adamın yanına atıldı. Dermot da rüyada gibi Claire'e bakakalmıştı.</p>

  <p class="calibre1">Kopuk kopuk düşünceler kafasından geçiyordu. Amcası...kavgaları...müthiş yanlış anlama...Claire'i deli bir kocadan asla koparamayacak olan İngiltere'nin boşanma yasaları..."hepimiz ona ne kadar acısak azdır"...Claire'le Sir Alington'un kurdukları ve Trent'in delilere özgü kurnazlıkla keşfettiği plan...Claire'in ona "Çirkin olurdu...çok çirkin!" deyişi. Evet, ya şimdi...</p>

  <p class="calibre1">Müfettiş doğruldu.</p>

  <p class="calibre1">Sinirlenmiş gibi, "Ölmüş," dedi.</p>

  <p class="calibre1">"Evet," Dermot başkasına aitmiş gibi kendi sesini duydu. "Oldu bitti iyi bir nişancıydı..."</p>

  <p>DÖRDÜNCÜ ADAM</p>

  <p class="calibre1">Rahip Parfitt soluk soluğa kalmıştı. Trenlere yetişmek için koşmak onun yaşındaki bir adama göre değildi. Bir kez vücudu eskisi gibi değildi, kiloların artışı ise solunum güçlüğü çekme eğilimiyle el ele yürüyordu. Rahip bu eğiliminden büyük bir vakarla, "Biliyorsunuz, kalbim!" diye bahsediyordu.</p>

  <p class="calibre1">Birinci sınıf vagondaki köşesine çökerken rahatlamış gibi içini çekti.</p>

  <p class="calibre1">Isıtılmış vagonun sıcaklığı çok hoşuna gitmişti. Dışarıda kar yağıyordu. Uzun bir gece yolculuğunda cam kenarında bir yer bulmak büyük şanstı. Bulamamak ise bayağı berbattı. Bu trende bir yataklı vagon olması gerekirdi.</p>

  <p class="calibre1">Öbür üç köşe daha önceden işgal edilmişti. Rahip Parfitt diğer köşede oturan adamı tanımış gibi ona gülümsediğini fark etti. Şakaklarına kır düşmüş olan muzip yüzlü ve sinekkaydı tıraşlı bir adamdı. Mesleğinin hukuk olduğu öylesine belliydi ki kimse yanılıp ona başka türlüsünü yakıştıramazdı. Sir George Durand gerçekten de ünlü bir avukattı.</p>

  <p class="calibre1">"Ne dersiniz Parfitt, zorlu bir koşu oldu, değil mi?" diye nazik bir tavırla sordu.</p>

  <p class="calibre1">Rahip, "Korkarım, kalbim için çok kötü," dedi. "Size rastlamak ne güzel, Sir George. Kuzeye mi gidiyorsunuz?"</p>

  <p class="calibre1">"Newcastle'e gidiyorum," dedi Sir George. Birden sordu. "Dr. Campbell Clark'ı tanıyor musunuz?"</p>

  <p class="calibre1">Vagonda rahiple aynı sırada oturmakta olan adam başını eğdi.</p>

  <p class="calibre1">Avukat, "Kendisiyle peronda karşılaştık," dedi. "Bir tesadüf daha."</p>

  <p class="calibre1">Rahip Parfitt Dr. Campbell Clark'a ilgiyle baktı. Oldukça sık duyduğu bir isimdi bu. Dr. Clark doktor ve akıl hastalıkları uzmanı olarak haklı bir ün sahibiydi, Bilinçaltı Sorunları adlı eseri yılın en çok sözü edilen ve tartışılan kitabıydı.</p>

  <p class="calibre1">Rahip Parfitt köşeli bir çene, sakin bakışlı mavi gözler ve henüz kırlaşmamış, ama hızla seyrelen kızılımsı saçlar gördü. Adamın çok güçlü bir kişiliği olduğu belliydi.</p>

  <p class="calibre1">Rahip çok doğal bir çağrışımın etkisiyle karşısındaki yere baktı ve orada oturan yolcuyla da tanış çıkmayı bekledi. Ne çare ki vagonun dördüncü yolcusu tam bir yabancıydı, rahibe kalırsa başka bir ülkenin insanıydı. Oldukça silik görünümlü ufak tefek, esmer bir adamdı. Çok bol paltosunun içine büzülmüş derin bir uykuya dalmış görünüyordu.</p>

  <p class="calibre1">Dr. Campbell Clark kulağa hoş gelen bir sesle, "Bradchester'den Rahip Parfitt'siniz, değil mi?" dedi.</p>

  <p class="calibre1">Rahibin gururu okşanmıştı. O bilimsel içerikli vaazları özellikle basına yansıdığından beri çok sükse yapmıştı. Kilise de böylesini gereksiniyordu zaten; modern ve güncel konulara dayalı vaazlar.</p>

  <p class="calibre1">"Kitabınızı merakla okudum, Dr. Campbell Clark," dedi. "Hem de bazı bölümlerin biraz teknik olmasına ve tarafımdan güç anlaşılır olmasına rağmen."</p>

  <p class="calibre1">Durand lafa karıştı.</p>

  <p class="calibre1">"Konuşmaktan mı yoksa uyumaktan mı yanaşınız, sayın rahip?" diye sordu.</p>

  <p class="calibre1">"Uykusuzluk çektiğimi, dolayısıyla de ilk şıktan yana olduğumu itiraf ederim."</p>

  <p class="calibre1">Rahip, "Tabii, tabii," dedi.</p>

  <p class="calibre1">"Bu gece yolculuklarında ender olarak uyurum, yanıma aldığım kitap da çok sıkıcıymış."</p>

  <p class="calibre1">Doktor gülümsedi. "Öyle ya da böyle çok yönlü bir topluluğuz. Kilise, Yasalar ve Tıp Bilimi."</p>

  <p class="calibre1">Durand, "Bir araya gelince hakkında bir görüş veremeyeceğimiz hiçbir konu yok, değil mi?" diye güldü. "Ruhsal görüş için Kilise, dünyasal ve yasal görüş için ben, sizinkisi ise patolojiden süper psikolojiye dek uzanan en kapsamlı alan sayın doktor. Bir araya gelince herhangi konuyu eksiksiz olarak ele alabiliriz sanırım."</p>

  <p class="calibre1">Dr. Clark, "O kadar da eksiksiz değil bence," diye itiraz etti. "Başka bir görüşü hesaba katmadık, bu ise oldukça önemli."</p>

  <p class="calibre1">Avukat, "Yani?" diye sordu.</p>

  <p class="calibre1">"Sokaktaki Adamın görüşü bu."</p>

  <p class="calibre1">"O kadar önemli mi bu? Sokaktaki Adam genellikle haksız çıkmaz mı?"</p>

  <p class="calibre1">"Hemen hemen her zaman. Buna karşın, uzman görüşlerde eksik olan bir şeye sahiptir: kişisel görüşe. Eninde sonunda kişisel ilişkiler baskın çıkar.</p>

  <p class="calibre1">Mesleğimde buna tanık oldum. Bana gerçekten hasta olarak gelen her bir kişiye karşın, gelenlerden en az beşi aynı evi paylaştıkları insanlarla mutlu bir hayat sürebilme yeteneğinin yokluğu dışında bir dertleri olmayan insanlardır.</p>

  <p class="calibre1">Hastalıklarının hizmetçi dizinden, yazar krampına varıncaya kadar geniş bir yelpazesi vardır, ama temelde bunların hepsi aynı şeydir: aklın akılla sürtüşmesinden oluşan duygu incinmesi."</p>

  <p class="calibre1">Rahip küçümser gibi, "Sanırım, sinirlerinden rahatsız olan pek çok hastanız vardır," dedi. Kendi sinirlerinin sağlığına diyecek yoktu.</p>

  <p class="calibre1">"Bununla ne demek istiyorsunuz?" Doktor hızla ona döndü. "Sinirler ha!</p>

  <p class="calibre1">İnsanlar bu kelimeyi kullanır ve sizin yaptığınız gibi gülerler. 'Falancanın bir şeyi yok. Hepsi sinir!' derler. Sorun da bu ya. Bedenin bir hastalığına tam koyar ve onu tedavi edersin. Ama bugün bile sinir hastalıklarının yüz küsur şeklinin karanlık nedenleri hakkında Kraliçe I. Elizabeth zamanındakinden daha fazla şey bilmiyoruz."</p>

  <p class="calibre1">Bu hücum karşısında biraz şaşalayan Rahip Parfitt, "Aman Tanrım, gerçekten öyle mi?" diye geveledi.</p>

  <p class="calibre1">Dr. Campbell Clark, "Buna bir anlamda şükretmeli," diye devam etti. "Eski günlerde insanoğluna basit bir hayvan gözüyle bakılırdı. Bir bedenle bir candan, ön planda da bir bedenden oluşan bir hayvan."</p>

  <p class="calibre1">"Rahip beden, can ve ruh," diye yavaşça düzeltti.</p>

  <p class="calibre1">"Ruh mu?" Doktor bir garip gülümsedi. "Ruhla tam olarak neyi kastediyorsunuz? Bunu hiçbir zaman açık olarak belirtmediniz. Yüzyıllardan beri kesin bir tanımdan kaçıyorsunuz."</p>

  <p class="calibre1">Rahip bir konuşmaya hazırlık olarak genzini temizledi, ama ne yazık ki ona bu fırsat verilmedi Doktor devam ediyordu.</p>

  <p class="calibre1">"Kelimenin ruh olduğuna emin miyiz zaten, ruhlar olamaz mı?"</p>

  <p class="calibre1">Sir George Durand alaycı bir tavırla kaşlarını kaldırarak, "Ruhlar mı?" diye sordu.</p>

  <p class="calibre1">"Evet." Campbell Clark'ın bakışı onun üzerine çevrildi. Eğilerek adamın göğsüne hafifçe dokundu. "Bu yapıda barınanın yalnız bir tane olduğuna emin misiniz? Çünkü gerçek olan bu. Bu güzel yapı yedi, yirmi bir, kırk bir, yetmiş bir vs. yıl için möbleli olarak kiraya verilir. Kiracı sonunda eşyasını azar azar dışarı taşımaya başlar, sonra kendi de evi tamamıyla terk eder, sonunda da ev bir enkaz yığını halinde çöker. Evet, kabul ediyoruz, evin efendisisiniz, ama orada başkalarının varlığının da bilincinde değil misiniz? Yaptıkları işler dışında hissetmediğiniz, yaptığınızın bilincine varmadığınız işleri yapan sessiz hizmetkârların? Ya da sizi kavrayan ve sizi o an bambaşka bir insan yapan mizaç değişikliklerinin? Evet, sarayınızın efendisisiniz, ama o pis keratanın da orada olduğuna emin olabilirsiniz."</p>

  <p class="calibre1">Avukat, "Yapmayın, dostum Clark," diye söylendi. "Beni resmen huzursuz ediyorsunuz. Benim kafamın içi gerçekten de çelişen kişiliklerin bir savaş alanı mıdır? Bilimin son keşfi mi bu?"</p>

  <p class="calibre1">Omuzlarını silkmek sırası doktordaydı.</p>

  <p class="calibre1">"Beden öyle," dedi. "Niçin akıl da öyle olmasın?"</p>

  <p class="calibre1">Rahip Parfitt de, "Çok ilginç," dedi. "Ah şu harikulade bilim."</p>

  <p class="calibre1">İçinden, bu fikirden unutulmayacak bir vaaz çıkarabilirim, diye düşünüyordu.</p>

  <p class="calibre1">Fakat kısa heyecanı yatışmış olan Dr. Campbell Clark oturduğu yerde yine arkasına yaslanmıştı.</p>

  <p class="calibre1">Tam bir profesyonel tavrıyla, "Gerçek şu ki bir çifte kişilik olayı beni bu gece Newcastle'a götürüyor," dedi. "Çok ilginç bir olay bu. Nörotik bir kişi.</p>

  <p class="calibre1">Ama tamamen gerçek."</p>

  <p class="calibre1">Sir George Durand, "Çifte kişilik," dedi düşünceli bir tavırla. "Sanırım. o kadar da ender değil. Burada bellek kaybı var, değil mi? Geçenlerde bu konu vesayet mahkemesinde ortaya çıkmıştı."</p>

  <p class="calibre1">Dr. Clark başıyla onayladı.</p>

  <p class="calibre1">"Klasik vaka Felicie Bault'unkiydi," dedi. "Bu olayı duyduğunuzu sanıyorum."</p>

  <p class="calibre1">"Tabii ki," dedi Rahip Parfitt. "Gazetelerde o olay hakkında bir şeyler okuduğumu anımsıyorum. Ama çok uzun zaman önceydi...en az yedi yıl."</p>

  <p class="calibre1">Dr. Campbell Clark başının hareketiyle doğruladı.</p>

  <p class="calibre1">"O kız Fransa'nın en önemli kişilerinden biri olmuştu. Bilim adamları dünyanın dörtbir yanından onu görmeye gelmişlerdi. En az dört belirgin kişiliği olduğu söyleniyordu. Bunlar Felicie 1, Felicie 2, Felicie 3 vs. idi."</p>

  <p class="calibre1">Sir George hemen atıldı. "Bir sahtekârlık söz konusu olmamış mıydı?"</p>

  <p class="calibre1">Doktor, "Felicie 3 ve Felicie 4 kişilikleri biraz şüphe konusu olmadı değil," diye itiraf etti. "Ama gerçek değişmiyor. Felicie Bault Britanyalı bir köylü kızıydı. Beş kişilik bir ailenin üçüncü bireyi ve ayyaş bir babayla akıl özürlü bir annenin kızıydı. Baba sarhoşken anneyi boğmuş ve yanılmıyorsam ömür boyu hapis cezasına çarptırılmıştı. Felicie o sırada beş yaşındaymış. Bazı hayırsever insanlar çocuklarla ilgilenmişler, Felicie de kimsesiz çocuklar için bir çeşit yurt kuran evlenmemiş bir İngiliz kadını tarafından büyütülüp eğitilmiş. Fakat bu kadın Felicie bahsinde pek başarılı olamamış. Kızı anormal derecede donuk ve geri zekâlı olarak tarif ediyor, ona büyük güçlüklerle okuma ve yazma öğretebilmiş, ayrıca hareketleri de çok hantal ve beceriksizmiş. Adı Bayan Slater olan o hanım, kıza bir temizlik işçisi eğitimi vermeye çalışmış, uygun yaşa gelince ona birkaç da iş bulmuş. Fakat, kız budalalığı ve aşırı tembelliği nedeniyle hiçbir yerde uzun zaman tutunamamış."</p>

  <p class="calibre1">Doktor konuşmasına kısa bir ara verdi. Tekrar bacak bacak üstüne atan ve seyahat battaniyesine biraz daha sıkı sarınan rahip, karşısındaki adamın o sırada hafifçe kımıldadığının birdenbire farkına vardı. Daha önce kapalı olan gözleri şimdi açıktı, derinlerindeki tarif edilmez alaycı bir şey saygıdeğer rahibi şaşırttı. Adam sanki dinliyor ve duyduklarıyla gizli gizli alay ediyordu.</p>

  <p class="calibre1">Doktor, "Felicie Bault'un on yedi yaşındayken çekilmiş bir fotoğrafı var,"</p>

  <p class="calibre1">diye devam etti. "Burada şişman, kaba saba bir köylü kızı olarak görülüyor. Kısa bir zaman sonra Fransa'nın en ünlü kişisi olacağını gösteren hiçbir özellik yok fotoğrafta.</p>

  <p class="calibre1">"Felicie Bault beş yıl sonra yirmi iki yaşına gelince ağır bir sinir hastalığı geçirmiş, iyileştikten sonra da garip olaylar kendilerini göstermeye başlamış. Aşağıdakiler bazı ünlü bilim adamları tarafından ileri sürülmüş olgular. Felicie 1 kişiliğinin, son yirmi iki yılın Felicie Bault'undan ayırt edilebilecek hiçbir yanı yoktu. Felicie 1 Fransızcayı kargacık burgacık yazıyor, yabancı dil bilmiyordu ve piyano da çalamıyordu. Felicie 2 aksine İtalyancayı akıcı şekilde, Almancayı da orta karar konuşuyordu. El yazısı Felicie l'inkinden çok farklıydı ve Fransızcayı da kusursuz yazıyordu. Politika ve sanat konularında konuşabiliyordu, piyano çalmayı da çok seviyordu. Felicie 3'ün Felicie 2'yle birçok ortak yanları vardı. Zekiydi ve görünüşe göre iyi eğitim görmüştü, ama ahlak konusunda diğeriyle taban tabana zıttı. Kesinkes ahlaksızdı, ama taşralı değil, Paris'li tarzında ahlaksızdı. Paris'in bütün argolarını ve şık hafifmeşrep sosyetenin ifade tarzlarını biliyordu. Çirkin sözler kullanır, dine ve sözde iyi insanlara karşı en hezeyanlı bir dille atıp tutardı. Son olarak bir de Felicie 4 vardı; hülyalı, hemen hemen kıt zekâlı bir yaratık.</p>

  <p class="calibre1">Belirgin derecede dindardı ve dediğine göre gaipten haberler verebiliyordu. Ama bu dördüncü kişilik hiç tatmin edici değildi ve bazen Felicie 3'ün bir aldatmacası -safdil kişilere oynadığı bir oyun olduğu düşünülüyordu. Şunu söyleyebilirim ki büyük bir olasılıkla Felicie 4 dışındaki kişilikler belirgindiler ve birbirlerinden habersizdiler. Felicie 2 hiç kuşkusuz hepsinin içinde en egemen olanıydı, bazen iki hafta sürüyor, sonra Felicie 1, bir veya iki günlüğüne ortaya çıkıyordu. Ondan sonra belki Felicie 4 geliyor, ama o ikisi ender olarak birkaç saatten daha uzun süre egemen kalıyorlardı. Her değişiklik şiddetli başağrılarının ve derin bir uykunun eşliğinde görülüyor, her defasında öbür durumlara ilişkin tam bir bellek kaybı dikkati çekiyor, söz konusu kişilik, zamanın geçişinin bilincinde olmadan hayatına bıraktığı yerden devam ediyordu."</p>

  <p class="calibre1">Rahip, "İlginç," diye mırıldandı. "Çok ilginç. Evrenin harikaları hakkında henüz hemen hiçbir şey bilmiyoruz."</p>

  <p class="calibre1">Avukat, "Bu dünyada çok usta sahtekârlar olduğunu biliyoruz," diye belirtti.</p>

  <p class="calibre1">Dr. Campbell Clark, "Felicie Bault olayı doktorlarla bilim adamları kadar avukatlar tarafından da araştırıldı," diye atıldı. "Belki hatırlarsınız, ünlü hukukçu Quimbellier çok kapsamlı incelemeler yapmış ve bilim adamlarının görüşünü doğrulamıştı. Ayrıca, bu iş bizi niçin şaşırtacaktı? Çift sarılı yumurta yok mu? Ya da ikiz muz? Öyle olunca da tek bir bedenin içinde niçin çift ruh hatta dört ruh olmayacaktı?"</p>

  <p class="calibre1">Rahip, "Çift ruh mu?" diye itiraz edecek oldu.</p>

  <p class="calibre1">Dr. Campbell Clark keskin bakışlı mavi gözlerini onun üzerine çevirdi.</p>

  <p class="calibre1">"Buna başka ne diyebiliriz? Yani kişilikle ruh aynı şeyse?"</p>

  <p class="calibre1">Sir George, "Bu gibi işlerin olağandışı olması isabet," diye söze karıştı.</p>

  <p class="calibre1">'Yaygın olsaydı birçok çetrefil duruma yol açardı."</p>

  <p class="calibre1">Doktor, "Durum tabii ki anormal," diye doğruladı. "Daha uzun süreye yayılan bir kovuşturma yapılamaması, Felicie'nin beklenmedik ölümünün bütün bunlara noktayı koymuş olması çok yazık."</p>

  <p class="calibre1">Avukat, "Yanlış hatırlamıyorsam, o işte acayip bir taraf vardı," dedi yavaş yavaş.</p>

  <p class="calibre1">Dr. Campbell Clark başıyla doğruladı.</p>

  <p class="calibre1">"Çok şaşırtıcı bir iş. Kız bir sabah yatağında ölü olarak bulundu.</p>

  <p class="calibre1">Boğulmuştu. Ama aslında kendi kendini boğazladığı çok geçmeden kuşkuya bırakmayacak şekilde kanıtlanınca herkes şaşırdı. Boynundaki izler kendi parmaklarının izleriydi. Bu intihar yöntemi fiziksel açıdan olanaksız olmasa bile, korkunç bir kas kuvveti ve hemen hemen insanüstü bir irade gerektirmiş olmalıydı. Kızı bu işi yapmaya neyin sürüklediği hiçbir zaman ortaya çıkarılamadı. Herhalde akli dengesi oldu bitti fazla hassastı...Hepsi bu.</p>

  <p class="calibre1">Böylece, Felicie Bault'un gizemini örten perde hiçbir zaman kaldırılamayacak."</p>

  <p class="calibre1">Kompartımanın diğer köşesinde oturan adam işte o zaman güldü.</p>

  <p class="calibre1">Öbür üç adam kendilerine ateş edilmiş gibi yerlerinden zıpladılar.</p>

  <p class="calibre1">Aralarındaki dördüncünün varlığını tamamen unutmuşlardı. Onlar adamın, hâlâ paltosuna sarınmış olarak oturduğu yere bakınca, o tekrar güldü.</p>

  <p class="calibre1">Her şeye rağmen hafif bir yabancılık yansıtan kusursuz bir İngilizceyle, "Kusuruma bakmayın, beyler," dedi.</p>

  <p class="calibre1">Doğrulması üzerine solgun bir yüz ve zifir gibi siyah küçük bir bıyık meydana çıktı.</p>

  <p class="calibre1">Adam alaylı bir tavırla eğilerek, "Evet, kusuruma bakmayın," diye tekrarladı. "Ama bilimde son söz hiç söylenebilir mi?"</p>

  <p class="calibre1">Doktor, "Tartıştığımız olay hakkında bir bildiğiniz mi var?" diye nazik bir tavırla sordu.</p>

  <p class="calibre1">"Olay hakkında mı? Hayır. Ama ben onu tanıyordum."</p>

  <p class="calibre1">"Felicie Bault'u mu?"</p>

  <p class="calibre1">"Evet. Annette Ravel'i de. Annette Ravel'i duymadınız, değil mi? Oysa birinin öyküsü ötekinin de öyküsü. İnanın bana, Annette Ravel'in öyküsünü bilmiyorsanız, Felicie Bault'un da öyküsünü bilmiyorsunuz demektir."</p>

  <p class="calibre1">Adam cebinden bir saat çıkardı ve kadranına baktı.</p>

  <p class="calibre1">"Eğer dinlemek isterseniz size öyküyü anlatmak için bir sonraki istasyona kadar vaktim var."</p>

  <p class="calibre1">Doktor, "Lütfen anlatın," dedi.</p>

  <p class="calibre1">Rahip de, "Anlatırsanız çok sevinirim," diye atıldı.</p>

  <p class="calibre1">Sir George Durand dikkatle dinlemeye hazırlandı.</p>

  <p class="calibre1">Garip yol arkadaşları, "Adım Raoul Letardeau'dur," diye söze başladı. "Az önce hayır işleriyle ilgilenen Bayan Slater adındaki bir İngiliz hanımdan söz ediyordunuz. Ben Britanya'nın o balıkçı köyünde doğdum, annemle babam bir tren kazasında ölünce de Bayan Slater imdadıma yetişti ve beni bir düşkünler evine gönderilmekten kurtardı. Bayan Slater'in korumasında kız ve erkek yirmi kadar çocuk vardı. Felicie Bault'la, Annette Ravel de bu çocukların arasındaydılar.</p>

  <p class="calibre1">Annette'in kişiliğini anlamanızı sağlıyamazsam bu olayı asla anlayamazsınız.</p>

  <p class="calibre1">Âşığı tarafından terk edildikten sonra veremden ölen bir fahişenin kızıydı.</p>

  <p class="calibre1">Annesi dansçı olduğundan Annette de dans etmeyi arzuluyordu. Onu ilk gördüğümde on bir yaşındaydı: dönüşümlü olarak alay eden ve vaat eden bakışları olan karides gibi sıska bir küçük kız...ateş gibi bir varlıktı. Evet, beni anında kendine köle etmişti. 'Raoul, benim için şunu yap,' 'Raoul, benim için bunu yap,' diyor, ben de itaat ediyordum. Ona tapıyordum, o da bunu biliyordu.</p>

  <p class="calibre1">"Birlikte sahile iniyorduk, üçümüz birlikte, çünkü Felicie de bizimle geliyordu. Annette orada papuçlarıyla çoraplarını çıkarıyor ve kumların üstünde dans ediyordu. Sonra soluk soluğa yere çöktüğü zaman ne yapmak ve ne olmak istediğini bize anlatıyordu.</p>

  <p class="calibre1">'"Bakın, ünlü olacağım. Hem de çok, çok ünlü, hepsi incecik ipek yüzlerce, binlerce çorabım olacak. Ve nefis bir apartman dairesinde oturacağım. Bütün âşıklarım genç, yakışıklı ve zengin olacaklar. Dans ettiğim zaman da bütün Paris beni görmeye gelecek. Beni çılgınca alkışlayacaklar, danslarım onların akıllarını başlarından alacak. Kışları dans etmeyeceğim. Güneye güneşli diyarlara gideceğim. Orada portakal ağaçlarıyla çevrili villalar var. Onların bir tanesi benim olacak. Güneşte ipek yastıkların üstüne uzanıp portakal yiyeceğim. Ve ne kadar büyük, zengin ve ünlü olursam olayım seni hiç unutmayacağım, Raoul. Seni koruyacağım, mesleğinde ilerlemeni sağlayacağım.</p>

  <p class="calibre1">Felicie ise hizmetçim olacak, ama hayır, elleri fazla hantal ve beceriksiz. Ne kadar büyük ve kaba olduklarına baksana.' "Felicie bu sözlere fena halde kızıyor, ama Annette ona takılmayı sürdürüyordu.</p>

  <p class="calibre1">"'Felicie ne kadar hanımefendi, ne kadar şık, ne kadar zarif, değil mi?</p>

  <p class="calibre1">Kılık değiştirmiş bir prenses o, ha, ha.' "Felicie de onun damarına basmak için, 'Babamla annem hiç olmazsa evliydiler, ama ya seninkiler?' diye homurdanarak cevabı yapıştırıyordu.</p>

  <p class="calibre1">"'Evet, baban da anneni öldürdü. Bir katilin kızı olmak ne güzel.' "Felicie, 'Baban da anneni çürümeye terk etti,' diye karşılık veriyordu.</p>

  <p class="calibre1">"'Ah evet.' Annette düşünceli görünüyordu 'Zavallı annem. İnsan kuvvetli ve sağlıklı kalmaya dikkat etmeli. Kuvvetli ve sağlıklı olmak her şeyden önemli.' "Felicie, 'Ben bir beygir kadar güçlüyüm,' diye böbürleniyordu."</p>

  <p class="calibre1">"Gerçekten de öyleydi. Yurttaki öbür kızların hepsinden iki kat kuvvetliydi.</p>

  <p class="calibre1">Ve hiç de hasta olmuyordu. Ama budalaydı, herhangi bir hayvan gibi zekâdan yoksundu. Annette'in niçin peşinden ayrılmadığını hep merak etmişimdir. Onunkisi bir tür büyülenmeydi. Bana kalırsa, aslında Annette'den nefret ediyordu. Annette de ona acımasız davranıyordu. Durgunluğunu ve budalalığını alaya alıyor, onu başkalarının önünde küçük düşürüyordu. Felicie'nin hiddetten bembeyaz kesildiğine çok kez tanık oldum. Vakit vakit parmaklarını Annette'in boynuna dolayıp kızcağızı boğmasından korkmuşumdur. Annette'in alaylarına karşılık verecek kadar hazırcevap değildi, ama zaman içinde hiçbir zaman etkisiz kalmayan bir karşı saldırı geliştirmişti. Bu kendi gücü ve sağlığıyla ilgiliydi. Benim de bildiğim bir şeyi, yani Annette'in onun güçlü fiziğini kıskandığını sezmişti ve içgüdüsel olarak düşmanının zayıf yanından vuruyordu.</p>

  <p class="calibre1">"Annette bir gün bana neşe içinde geldi.</p>

  <p class="calibre1">"'Raoul,' dedi. 'Bugün o ahmak Felicie'yi alaya alıp eğleneceğiz. Gülmekten öleceğiz.' '"Ne yapacaksın?' '"O küçük sundurmanın arkasına gel de anlatayım.' "Anlaşılan Annette bir kitap ele geçirmişti. Bunun bir kısmını anlayamamıştı, kitabın büyük kısmı onun kültür düzeyini çok aşıyordu. İpnotizma konulu eski bir eserdi bu.</p>

  <p class="calibre1">"'Parlak bir cisim gerekli diyorlar. Yatağımın pirinç topuzu. Dönüyor da.</p>

  <p class="calibre1">Dün gece Felicie'yi ona bakmaya zorladım. 'Ona dikkatle bak,' dedim. 'Gözlerini ondan ayırma.' Sonra topuzu döndürmeye başladım. Korktum, Raoul. Gözleri tuhaf...o kadar tuhaf bakıyordu ki. 'Felicie, dediklerimi her zaman yapacaksın,' dedim, o da, 'Dediklerini her zaman yapacağım,' diye yanıt verdi. Bundan sonra ne dedim biliyor musun? 'Yarın saat on ikide oyun alanına bir mum getirecek ve onu yemeye başlayacaksın. Birisi soracak olursa bunun tattığın en lezzetli kurabiye olduğunu söyleyeceksin. 'Bunu düşünsene, Raoul.' "İtiraz ettim. 'Hiçbir zaman böyle bir şey yapmayacaktır.' '"Kitap yapacaktır diyor. Ben de pek inanamıyorum, ama düşünsene Raoul, kitabın dedikleri doğruysa ne kadar eğleneceğiz. ' "Ben de fikri çok eğenceli bulmuştum. Haberi arkadaşlara da duyurduk, saat on ikide hepimiz oyun alanındaydık. Felicie bir saniye bile sektirmeden, tam saatinde elinde bir mum parçasıyla göründü. İnanılır şey değildi bu beyler. Mumu kemirmeye başlamaz mı...Gülme krizleri geçiriyorduk. Arada bir çocuklardan biri onun yanına gidiyor, 'Yediğin şey iyi mi, Felicie?' diye soruyor, o da, 'Evet, tattığım en lezzetli kurabiye,' diye yanıt veriyordu. Artık haykıra haykıra gülüyorduk. Gürültü, Felicie'yi kendine getirerek yaptığı şeyi kavramasına neden oldu. Şaşkın halde gözlerini kırpıştırdı, önce muma, sonra da bize baktı. Elini alnında gezdirdi.</p>

  <p class="calibre1">'"Burada ne yapıyorum ben?' diye homurdandı.</p>

  <p class="calibre1">'"Bir mum yiyorsun,' diye bağırdık.</p>

  <p class="calibre1">"Annette de ortalıkta dans ederek, 'Bunu sana ben yaptırdım. Bunu sana ben yaptırdım,' diye bağırıyordu.</p>

  <p class="calibre1">"Felicie bir an etrafına baktı. Sonra yavaş yavaş Annette'in yanına yürüdü.</p>

  <p class="calibre1">'"Demek beni sen bu gülünç duruma düşürdün,' dedi. 'Evet, hatırlıyorum.</p>

  <p class="calibre1">Bunun için seni öldüreceğim.' "Bu sözleri çok sakin bir sesle söylemişti, ama Annette birdenbire kaçıp arkama saklandı.</p>

  <p class="calibre1">'"Kurtar beni, Raoul! Felicie'den korkuyorum. Sadece bir şakaydı, Felicie.</p>

  <p class="calibre1">Sadece bir şaka.' "Felicie, 'Bu...bu şakalardan hoşlanmıyorum,' dedi. 'Anlıyor musun? Senden nefret ediyorum. Hepinizden nefret ediyorum.' "Birdenbire hıçkıra hıçkıra ağlamaya başlayarak oradan kaçtı.</p>

  <p class="calibre1">"Öyle sanıyorum ki Annette deneyinin verdiği sonuçtan ürkmüştü, onu bir daha tekrarlamadı. Ama o günden sonra Felicie üzerindeki etkisi daha da kuvvet kazandı.</p>

  <p class="calibre1">"Felicie'nin Annette'den oldu bitti nefret ettiğine inanıyorum, öyle olduğu halde ondan uzak durmayı başaramıyordu. Sadık bir köpek gibi Annette'in peşinden ayrılmıyordu.</p>

  <p class="calibre1">"Bundan kısa bir süre sonra bana bir iş bulundu beyler. Böylece Yurt'a ancak tatillerde uğrar oldum. Annette'in dansçı olma hevesi ciddiye alınmamıştı, yaşı ilerledikçe çok güzel bir sese sahip olduğu anlaşıldı. Bayan Slater de şarkıcı olmak için eğitim görmesine razı oldu.</p>

  <p class="calibre1">"Annette hiç tembel değildi. Dinlenmek bilmeden çalışıyordu. Öyle ki Bayan Slater kendini fazla hırpalamaması için müdahale etmek zorunda kaldı. Bir gün bana ondan bahsetmişti. 'Annette'den oldum olası hoşlanıyorsun,' dedi. 'Kendini fazla yormamaya onu razı et. Son zamanlarda hiç hoşuma gitmeyen küçük bir öksürüğü var.'"</p>

  <p class="calibre1">"Çalışmalarım çok geçmeden beni uzak beldelere gitmek zorunda bıraktı.</p>

  <p class="calibre1">Önceleri Annette'den bir, iki mektup aldım, ama ardından derin bir sessizlik başladı. Bu tarihten sonra beş yıl boyunca yurtdışında kaldım."</p>

  <p class="calibre1">"Paris'e dönünce bir rastlantı eseri Annette Ravel'i tanıtan bir poster gördüm. Postere sanatçının bir de resmini koymuşlardı. Onu hemen tanımıştım. O</p>

  <p class="calibre1">gece söz konusu tiyatroya gittim. Annette Fransızca ve İtalyanca şarkılar söylüyordu. Sahnede olağanüstüydü. Gösterinin sonunda giyinme odasına gittim.</p>

  <p class="calibre1">Beni hemen kabul etti.</p>

  <p class="calibre1">"Beyazlatılmış ellerini bana uzatarak, 'Raoul, gelmene ne kadar sevindim,' dedi. 'Onca yıldır nerelerdeydin?' "Bunu ona söyleyebilirdim, ama Annette beni dinlemiyordu ki.</p>

  <p class="calibre1">'"Gördün mü bak, en sonunda başardım. Yani hemen hemen!' "Odanın dörtbir yanını dolduran çiçek buketlerini işaret etti.</p>

  <p class="calibre1">'"Dostumuz Bayan Slater başarınla gurur duyuyor olmalı.' '"O ihtiyar cadı mı? Ne münasebet. O beni Konservatuvar'a hazırlıyordu.</p>

  <p class="calibre1">Konserlerde şarkı söyleyecektim. Ama ben bir artistim. Ancak buradaki gibi revü sahnelerinde kendimi ifade edebiliyorum.' "Tam o sırada orta yaşlı yakışıklı bir adam içeri girdi. Çok da kibardı.</p>

  <p class="calibre1">Tavırlarına bakarak Annette'in koruyucusu olduğunu anladım. Bana yan gözle bakması üzerine Annette ona durumu açıkladı.</p>

  <p class="calibre1">'"Bir çocukluk arkadaşımdır. Paris'ten geçiyormuş, bir posterde resmimi görünce soluğu burada almış.' "Adam bundan sonra bana çok nazik ve dostça davrandı. Benim gözümün önünde cebinden yakutlu ve pırlantalı bir bilezik çıkararak Annette'in bileğine taktı.</p>

  <p class="calibre1">Gitmek üzere ayağa kalktığımda Annette bana zafer dolu bir bakış fırlattı.</p>

  <p class="calibre1">'"Görüyorsun, değil mi?' diye fısıldadı. 'Başardım. Bütün dünya avucumda artık.' "Ama odadan çıkarken Annette'in öksürdüğünü işittim. Keskin ve kuru bir öksürüktü. O öksürüğün ne anlama geldiğini biliyordum. Veremli annesinin mirasıydı.</p>

  <p class="calibre1">"Onu iki yıl sonra bir daha gördüm. Bayan Slater'in yanına sığınmıştı.</p>

  <p class="calibre1">Meslek hayatı mahvolmuştu. Hastalığı da ilerlemişti. Doktorlar yapılacak bir şey olmadığını söylüyorlardı.</p>

  <p class="calibre1">"Ah, o zamanki halini hiç unutmayacağım! Bahçede korumalı bir köşede yatıyordu. Gece ve gündüz temiz havada tutuluyordu. Yanakları çökmüş ve kızarmıştı. Gözlerinde ateşli bir parıltı vardı. Ve aralıksız öksürüyordu.</p>

  <p class="calibre1">"Beni, beni şaşırtan bir umutsuzlukla karşıladı.</p>

  <p class="calibre1">'"Seni görmek ne güzel, Raoul. Ne dediklerini biliyor musun, güya iyileşemeyecekmişim. Anlarsın, bunu arkamdan söylüyorlar. Yüzüme karşı aksine avutucu sözler söylüyorlar. Ama bu doğru değil, Raoul! Ölmeye razı olamam.</p>

  <p class="calibre1">Önümde güzel bir hayat varken niçin öleyim? Önemli olan yaşama iradesidir. Bütün büyük doktorlar günümüzde böyle söylüyorlar. Pes eden o zayıf karakterlilerden değilim ben. Daha şimdiden kendimi çok daha iyi hissediyorum, çok daha iyiyim, duyuyor musun beni?' "Sözlerine kuvvet kazandırmak ister gibi dirseklerinin üstünde doğruldu, ama daha o an zayıf vücudunu hırpalayan bir öksürük nöbetine tutularak arkaya devrildi.</p>

  <p class="calibre1">'"Bu öksürüğün hiç önemi yok,' diye soludu. 'Kanamalar da beni korkutmuyor.</p>

  <p class="calibre1">Doktorları şaşırtacağım. Önemli olan irade. Bunu sakın unutma, Raoul.</p>

  <p class="calibre1">Yaşayacağım.' "Çok acınacak bir durumdu. Beni anlıyorsunuz, değil mi?</p>

  <p class="calibre1">"Tam o sırada Felicie Bault bir tepsiyle içeri girdi. Tepside bir bardak sıcak süt vardı. Bunu Annette'e verdi ve yüzünde çözemediğim bir anlamla arkadaşının bunu içmesini seyretti. Buna olsa olsa bir tür sinsi tatminkârlık denebilirdi.</p>

  <p class="calibre1">"Annette de bakışı fark etmişti. Bardağı hiddetle yere fırlatarak yerde tuzla buz etti.</p>

  <p class="calibre1">'"Görüyor musun onu?' diye bağırdı. 'Bana hep böyle bakıyor. Ölecek olmama seviniyor! O güçlü ve sağlıklı. Hayatında bir gün bile hasta olmadı o! Ve hepsi bir hiç uğruna. O koca gövdenin ona ne yararı var? Ne yapacak onunla?' "Felicie eğilip cam kırıklarını topladı.</p>

  <p class="calibre1">"Aynı tekdüze sesle, 'Söylediklerini umursamıyorum,' diye belirtti. 'Ne önemi var ki? Ben dürüst ve namuslu bir kızım. Ama ona gelince. Yakında arafın ateşiyle tanışacak. Ben bir Hıristiyanım, hiçbir şey demem.' "Annette, 'Sen benden nefret ediyorsun,' diye bağırdı. 'Hep nefret ettin benden. Ah! Ama yine de seni büyüleyebilirim. Sana her istediğimi yaptırabilirim. Şimdi de senden bunu istesem, önümde yere diz çökersin. ' "Felicie, 'Saçmalıyorsun,' dediyse de huzursuzdu.</p>

  <p class="calibre1">'"Evet, evet, dediğimi yapacaksın. Yapacaksın. Beni memnun etmek için. Haydi dizlerinin üstüne çök. Bunu senden ben istiyorum, ben Annette. Dizlerinin üstüne çök, Felicie.' "Artık Annette'in olağanüstü ikna yeteneğinden mi, yoksa daha derin bir amacı olduğundan mı nedir, Felicie itaat etti. Kollarını iki yana açarak, yüzünde boş ve aptal bir anlamla ağır ağır dizlerinin üstüne çöktü.</p>

  <p class="calibre1">"Annette başını arkaya atarak güldü, çıngıraklı kahkahalarla güldü.</p>

  <p class="calibre1">"'Şu aptal suratlıya baksanıza! Ne kadar gülünç gözüküyor. Artık ayağa kalkabilirsin, Felicie, teşekkür ederim. Bana somurtmanın bir yararı yok. Ben senin hanımınım. Ne söylersem yapmak zorundasın.' "Annette bitkin halde yastıklarının üstüne çöktü. Felicie tepsiyi aldı ve ağır ağır uzaklaştı. Bir ara omzunun üzerinden arkaya bakınca bakışlarında cayır cayır yanan nefret beni ürküttü.</p>

  <p class="calibre1">"Annette öldüğü zaman orada değildim. Ama söylendiğine göre ölümü dehşet verici olmuştu. Hayata dört elle sarılmıştı. Deli gibi ölüme karşı savaşmıştı.</p>

  <p class="calibre1">Tekrar tekrar, 'Ölmeyeceğim, anlıyor musunuz? Yaşayacağım, yaşayacağım...' diye soluyordu.</p>

  <p class="calibre1">"Altı ay sonra onu görmeye geldiğimde Bayan Slater bana bunları anlattı.</p>

  <p class="calibre1">"'Zavallı Raoul'um,' dedi anlayışlı bir tavırla. 'Onu seviyordun, değil mi?' "'Hep sevdim. Ama ona ne gibi bir yararım olabilirdi ki? Kapatalım bu konuyu. O kadar parlak, o kadar hayat dolu olan o öldü artık...' "Bayan Slater çok anlayışlı bir kadındı. Başka şeylerden söz açtı. Felicie yüzünden kaygılı olduğunu söyledi. Kız garip bir sinir krizi geçirmiş, o zamandan beri tavırları çok acayipleşmişti.</p>

  <p class="calibre1">"Bayan Slater kısa bir duraklamadan sonra, 'Biliyor musun, piyano çalmayı öğreniyor,' dedi.</p>

  <p class="calibre1">"Bilmiyordum. Bunu duymak ise beni çok şaşırtmıştı. Felicie piyano çalmasını öğreniyordu ha! Kızcağızın iki notayı ayırt etmeyi bile başaramayacağına dair bahse girebilirdim.</p>

  <p class="calibre1">"Bayan Slater, 'Yetenekli olduğunu söylüyorlar,' diye devam etti. 'Buna aklım ermiyor. Sen de biliyorsun, Raoul, ona hep geri zekâlı gözüyle bakmışımdır.' "Bunu başımın hareketiyle doğruladım.</p>

  <p class="calibre1">"Bayan Slater, 'Bazen o kadar garip davranıyor ki, hayretler içinde kalıyorum,' dedi.</p>

  <p class="calibre1">"Birkaç dakika sonra okuma salonuna girdim. Felicie piyano çalıyordu.</p>

  <p class="calibre1">Annette'in Paris'te söylediğini duyduğum şarkının müziğini çalıyordu. Tüylerimin diken diken olduğuna inanabilirsiniz beyler. Sonra, benim içeri girdiğimi duyunca birdenbire dönüp baktı. Gözlerinden alay ve zekâ fışkırıyordu. Bir an düşündüm ki. Her neyse ne düşündüğümü size söylemeyeceğim.</p>

  <p class="calibre1">"'Vay vay,' dedi. 'Demek geldiniz, Bay Raoul.' "Bunu ne şekilde söylediğini size anlatamam. Annette için oldu bitti Raoul olmuştum. Ama birer yetişkin olarak karşılaştığımızda Felicie bana daima Bay Raoul olarak hitap etmişti. Ama şimdi bunu söyleyiş biçimi çok farklıydı, hafifçe vurguladığı Bay kelimesini sanki çok komik buluyordu.</p>

  <p class="calibre1">'"Bugün çok farklı görünüyorsun, Felicie,' diye kekeledim.</p>

  <p class="calibre1">"Düşünceli bir tavırla, 'Öyle mi?' dedi. 'Bu çok garip. Ama o kadar ciddi olma Raoul -sana bundan sonra sadece Raoul diyeceğim- çocukken birlikte oynamıyor muyduk? Hayat gülmek için vardır. Biraz da zavallı Annette'den bahsedelim, ölen ve gömülen Annette'den. Merak ediyorum, şimdi acaba arafta mıdır ya da değilse nerede olabilir?' "Kız birden bir şarkı mırıldanmaya başladı. Şarkı gerçi ahenk açısından kusurluydu, ama sözler dikkatimi çekti.</p>

  <p class="calibre1">"'Felicie, yoksa İtalyanca konuşmasını biliyor musun?' diye sordum.</p>

  <p class="calibre1">"'Niçin konuşmayayım, Raoul? Belki de göründüğüm kadar aptal değilimdir.' Kız şaşkınlığıma güldü.</p>

  <p class="calibre1">"'Anlıyamıyorum,' diye geveledim.</p>

  <p class="calibre1">"'Sana söyleyeyim. Kimse farkında değil, ama ben çok iyi bir âktrisimdir.</p>

  <p class="calibre1">Birçok roller oynayabilirim, hem de çok iyi olarak.' "Kız yine güldü ve ben onu durduramadan odadan dışarıya kaçtı.</p>

  <p class="calibre1">"Gitmeden önce onu bir kez daha gördüm. Bir koltukta gürültüyle horlayarak uyuyordu. Durup onu seyrettim. Büyülenmiş, aynı zamanda tiksinmiştim. Birdenbire zıplayarak uyandı. Donuk ve cansız bakışları benimkilerle karşılaştı.</p>

  <p class="calibre1">"'Alışkanlıkla, 'Bay Raoul,' diye mırıldandı.</p>

  <p class="calibre1">"'Evet, Felicie, artık gidiyorum,' dedim. 'Yola çıkmamdan önce bana piyano çalar mısın?' "'Ben mi çalacağım? Benimle alay ediyorsunuz, Bay Raoul.' "'Bu sabah bana piyano çaldığını hatırlamıyor musun?' Felicie başını salladı.</p>

  <p class="calibre1">"'Ben mi çalacağım? Benim gibi zavallı bir kız nasıl piyano çalabilir ki?' "Düşünür gibi konuşmasına bir dakika ara verdi, sonra yanına yaklaşmamı işaret etti.</p>

  <p class="calibre1">"'Bay Raoul, bu evde garip şeyler oluyor,' dedi. 'Size oyunlar oynuyorlar.</p>

  <p class="calibre1">Saatlerin akrebine, yelkovanına yer değiştirtiyorlar. Evet, evet, ne dediğimi biliyorum. Ve hepsinden o sorumlu.' "'Kim sorumlu?' diye sordum.</p>

  <p class="calibre1">"'Annette tabii. Çok hınzır şey o. Hayattayken bana hep eziyet ediyordu.</p>

  <p class="calibre1">Şimdi öldüğüne göre, öbür dünyadan bana eziyet etmeye geliyor.' "Hayretle Felicie'ye baktım. Dehşetin doruğundaydı. Gözleri yuvalarından fırlamıştı.</p>

  <p class="calibre1">"'Çok kötü o. Söylüyorum size, çok kötü o. Ağzınızdan lokmanız, sırtınızdan giysinizi, vücudunuzdan ruhunuzu alır...' "Kız birden koluma yapıştı.</p>

  <p class="calibre1">"'Size söylüyorum, korkuyorum. Sesini duyuyorum, ama kulağımın içinde değil.</p>

  <p class="calibre1">Şurada başımın içinde' diyerek alnına vurdu. 'Beni bedenimden kovacak, o zaman ben ne yapacağım, ne olacağım?' "Sesi yükselerek feryat halini almıştı. Gözlerinde köşeye sıkıştırılmış panik halindeki vahşi bir hayvanın bakışı vardı...</p>

  <p class="calibre1">"Birdenbire gülümsedi. Tatlı bir gülümsemeydi. Ama beni ürperten kurnaz bir anlamı vardı.</p>

  <p class="calibre1">"'Başka çare kalmazsa benim ellerim çok güçlüdür, Bay Raoul...hem de çok güçlü.' "Daha önce ellerine o kadar da dikkat etmemiştim. Şimdi onlara bakınca elimde olmayarak ürperdim. Kısa, kalın ve Felicie'nin de dediği gibi, son derece güçlü parmaklardı...Nasıl midemin bulandığını anlatamam. Babası bunlar gibi ellerle annesini boğmuş olmalıydı...</p>

  <p class="calibre1">"Bu, Felicie Bault'u son görüşüm oldu. Kısa bir süre sonra yurtdışına, Güney Amerika'ya gittim. Felicie'nin ölümünden iki yıl sonra buraya döndüm.</p>

  <p class="calibre1">Gazetelerde onun hayatıyla ölümü hakkında bir şeyler okumuştum. Olayın ayrıntılarını bu gece sizlerden duydum. Felicie 3 ve Felicie 4 ha. Acaba? Ama biliyorsunuz, iyi bir aktristi!"</p>

  <p class="calibre1">Tren birden yavaşladı. Köşede oturan adam doğruldu, paltosunun düğmelerini ilikledi.</p>

  <p class="calibre1">Avukat öne uzanarak, "Teoriniz nedir?" diye sordu.</p>

  <p class="calibre1">Rahip Parfitt, "İnanmak zor," diye başladı, ama arkasını getirmedi.</p>

  <p class="calibre1">Doktor hiçbir şey söylemeden dikkatle Raoul Letardeau'nun yüzüne bakıyordu.</p>

  <p class="calibre1">Fransız, "Sırtınızdan giysilerinizi, vücudunuzdan ruhlarınızı," diye alıntıladı. Arkasından ayağa kalktı. "Size söylediğim gibi, Felicie Bault'un öyküsü Annette Ravel'in öyküsüdür. Siz onu tanımadınız, beyler. Ama ben onu tanıyordum. O, hayata tapıyordu..."</p>

  <p class="calibre1">Yolcu, eli kapının üstünde ve atlamaya hazırken durdu ve eğilerek Rahip Parfitt'in göğsüne vurdu.</p>

  <p class="calibre1">"Doktor bey bütün bunların," -eliyle tekrar rahibin midesine vurdu. Rahip yüzünü ekşitti- "sadece bir barınak olduğunu söyledi. Söyleyin bana, evinizde bir hırsız bulursanız ne yaparsınız? Onu vurursunuz, değil mi?"</p>

  <p class="calibre1">Rahip, "Hayır," diye bağırdı. "Kesinlikle hayır. Bu ülkede öyle şey olmaz."</p>

  <p class="calibre1">Ama son sözleri havaya söylenmişti. Kompartımanın kapısı gürültüyle kapandı.</p>

  <p class="calibre1">Rahip, avukat ve doktor yalnızdılar. Dördüncü köşe boştu.</p>

  <p class="calibre1"><br /></p>

  <div class="mbppagebreak" id="calibre_pb_4"></div>
</body>
</html>
