<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kanatların Çağrısı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="calibre1"><span class="calibre2"><span class="bold">6</span></span></h2>

  <p class="calibre1">Mektup sanırım 29 Ağustos'ta elime ulaştı. Yana eğik, yabancı bir el yazısıyla kaleme alınmış ve kardeşimin karısının eliyle bana yollanmıştı. Onu merak içinde açtım. Şöyle diyordu:</p>

  <p class="calibre1">SAYIN BEYEFENDİ - Sizi yalnız iki kez gördüm, ama size güvenebileceğimi hissediyorum. Düşlerim gerçek olsalar da, olmasalar da, son zamanlarda netleştiler...En azından Ölüm Habercisi Köpek bir düş değil...Size bahsettiğim günlerde (gerçek olup olmadıklarını bilmiyorum) Kristal'in Efendisi olan, Altıncı İşaret'i insanlara fazla erken açıkladı...Kötülük kalplerine yerleşti.</p>

  <p class="calibre1">Diledikleri gibi öldürmek gücüne sahiptiler, onlar da öfke sonucunda adaletsiz şekilde öldürdüler. Güç'ün şehvetiyle sarhoş olmuşlardı. Henüz saf olan bizler bunu görünce, Daire'yi bir kez daha tamamlamamamız ve Sonsuz Hayat İşareti'ne ulaşmamamız gerektiğini anladık. Kristal'in gelecek Efendisi olacak olana harekete geçmesi buyuruldu. Eskilerin ölmesi, yenilerin de sonsuz bir zaman sonra tekrar gelmeleri için (daireyi kapamamaya özen göstererek) Ölüm Habercisi Köpeği denize saldı, deniz de bir Köpek biçiminde yükselerek karayı tamamen yuttu...</p>

  <p class="calibre1">Belçika 'daki mihrap basamaklarında bir kez daha anımsadım bunu...</p>

  <p class="calibre1">Dr. Rose da Kardeşlerden. Birinci İşaret'i ve anlamı seçilmiş birkaç kişiden başkalarına saklı olan İkinci İşaret'in şeklini biliyor. Altıncı işaret? benden öğrenecekti. Ona şu ana dek karşı koydum...ama gücüm azalıyor. Bir insanın zamanından önce gücü elde etmesi iyi değil beyefendi. Ölüm gücünün dünyaya bahşedilmesine kadar birçok yüzyılın geçmesi gerekiyor...İyiliği ve gerçek olanı seven siz beyefendinin, iş işten geçmeden bana yardım etmeniz için yalvarıyorum.</p>

  <p class="calibre1">Hıristiyan kardeşiniz, MARIE ANGELIQUE</p>

  <p class="calibre1">Kâğıdı elimden düşürdüm. Akımdaki sağlam yer şimdi bana eskisi kadar sağlam gelmiyordu. Sonra kendimi toparlamaya başladım. Kadıncağızın samimi olduğu, şüphe götürmeyen inancı neredeyse beni de etkiliyordu. Kesin olan bir şey varsa, o da bu olay karşısında heyecana kapılan Dr. Rose'un mesleki yetkisini aştığıydı. Bir an önce oraya gitmeliydim.</p>

  <p class="calibre1">Birden öbür mektuplarımın arasında Kitty'nin gönderdiği mektup gözüme ilişti. Hemen zarfı yırttım.</p>

  <p class="calibre1">"Korkunç bir şey oldu," diye yazıyordu. "Dr. Rose'un uçurumun tepesindeki küçük evini anımsıyorsun, değil mi? Dün gece bir heyelan onu uçurumun dibine sürükledi ve doktorla, zavallı Rahibe Marie Angelique hayatlarını kaybettiler.</p>

  <p class="calibre1">Kumsaldaki döküntüler korkunç...kayalar, topraklar dev bir kitle oluşturdular...uzaktan bakılınca yığın kocaman bir köpeği andırıyor..."</p>

  <p class="calibre1">Mektup elimden yere kaydı.</p>

  <p class="calibre1">Öbür olaylar rastlantı olabilir. Doktorun zengin bir akrabası olduğunu öğrendiğim bir Bay Rose aynı gece içinde aniden ölmüştü...yıldırım çarpmasından öldüğü söylenildi. Oysa bildiğimiz kadarıyla bölgede yağmur, fırtına olmamıştı, ama bir, iki kişi bir kez gök gürlediğini söylediler. Üstünde 'garip biçimli' bir elektrik yanığı vardı. Vasiyeti açılınca mal varlığının hepsini Dr. Rose'a bıraktığı öğrenildi.</p>

  <p class="calibre1">Şimdi Dr. Rose'un, Altıncı İşaret'in sırrını Rahibe Marie Angeque'den öğrendiğini varsayalım. Onun vicdansız biri olduğundan şüphelenmiştim...kendisinden şüphelenilmeyeceğine emin olduğu takdirde amcasını öldürmekten çekinmezdi. Fakat Rahibe Marie Angelique'in mektubunun bir cümlesini anımsadım: "...daireyi kapamamaya özen göstererek..." demişti. Dr. Rose belki de o özeni göstermemişti...ya da belki alınacak önlemleri bilmiyordu veya bunlardan habersizdi. Sonuçta da eline geçirdiği Güç dönerek daireyi tamamlamıştı...</p>

  <p class="calibre1">Ama tabii ki bunların hepsi saçma! Her şeyin doğal bir açıklaması vardır.</p>

  <p class="calibre1">Doktorun Rahibe Marie Angelique'in sanrılarına inanması, onun da akli dengesinin biraz bozuk olduğunu gösteriyordu sadece.</p>

  <p class="calibre1">Öyleyken bazen düşlerimde denizlerin altına gömülen bir kıtayı ve bir zamanlar orada yaşayan ve bizimkinden çok ileri bir uygarlık düzeyine erişmiş olan insanlarını görüyorum.</p>

  <p class="calibre1">Ya da Rahibe Marie Angeliue acaba geleceği mi anımsıyordu -bazılarına göre bu mümkündü- bu Daireler Kenti de geçmişte değil, gelecekteydi.</p>

  <p class="calibre1">Saçma...hikâyenin tümü mutlaka bir sanrıdan ibaretti!</p>

  <p class="calibre1">SON SEANS</p>

  <p class="calibre1">Raoul Daubreuil kendi kendine küçük bir melodi mırıldanarak Seine Nehri'nin öbür yakasına geçti. Yaklaşık otuz iki yaşlarında yakışıklı genç bir Fransızdı.</p>

  <p class="calibre1">Taze bir teni, incecik kaba bir bıyığı vardı. Mesleği mühendislikti. Çok geçmeden Cardonet'e vardı ve 17 numaranın kapısını çaldı. Kapıcı kadın odasından dışarı uzanarak ona isteksiz bir günaydın derken, genç adam bu selama neşeyle karşılık verdi. Bundan sonra üçüncü kattaki daireye çıkan merdivenleri tırmandı.</p>

  <p class="calibre1">Orada ziline yanıt verilmesini beklerken yine küçük ezgisini mırıldanıyordu.</p>

  <p class="calibre1">Raoul Daubreuil bu sabah kendini özellikle neşeli hissediyordu. Kapıyı yaşlıca bir Fransız kadın açtı. Ziyaretçinin kim olduğunu görünce buruşuk yüzü hemen aydınlandı.</p>

  <p class="calibre1">"Günaydın, beyefendi."</p>

  <p class="calibre1">"Günaydın, Elise," dedi Raoul.</p>

  <p class="calibre1">Genç adam bir yandan eldivenlerini ellerinden sıyırarak hole girdi.</p>

  <p class="calibre1">Omzunun üzerinden, "Madam beni bekliyor, değil mi?" diye sordu.</p>

  <p class="calibre1">"Evet, beyefendi."</p>

  <p class="calibre1">Elise sokak kapısını kapıyarak Raoul'a döndü.</p>

  <p class="calibre1">"Beyefendi küçük salona geçerlerse, Madam birkaç dakikaya kadar yanında olacak. Şu sırada dinleniyor."</p>

  <p class="calibre1">Raoul anında başını kaldırdı.</p>

  <p class="calibre1">"Yoksa iyi değil mi?"</p>

  <p class="calibre1">"İyi mi!</p>

  <p class="calibre1">Elise kişner gibi bir ses çıkarmıştı. Raoul'un önünden geçerek onun için küçük salonun kapısını açtı. Genç adam içeri girdi, yaşlı kadın da onu izledi.</p>

  <p class="calibre1">"İyi mi!" diye devam etti. "Nasıl iyi olsun ki zavallı yavrum? Seanslar seanslar, hiç aralıksız seanslar! Bu doğru değil, doğal değil, Tanrı bizim bunu yapmamızı istemez. Şeytanla alışverişten başka bir şey değil bu."</p>

  <p class="calibre1">Raoul kadıncağızı rahatlatmak için omzunu okşadı.</p>

  <p class="calibre1">"Yapma, Elise," dedi. "Kendini hırpalama, anlayamadığın her şeyde şeytanı görmekten vazgeç."</p>

  <p class="calibre1">Elise inanmamış gibi başını salladı.</p>

  <p class="calibre1">"Öyle olsun," diye homurdandı. "Beyefendi dilediğini söyleyebilir. Ama bu işler hoşuma gitmiyor. Madama baksanıza, her gün biraz daha sararıp soluyor, biraz daha zayıflıyor. O baş ağrıları da cabası!"</p>

  <p class="calibre1">Kadıncağız kollarını iki yana açtı.</p>

  <p class="calibre1">"Bu ruh çağırma işi hiç iyi değil. Ruhlar ha! Bütün iyi ruhlar Cennet'te, öbürleri ise Araf ta."</p>

  <p class="calibre1">Raoul bir koltuğa çökerek, "Ölümden sonraki hayat hakkındaki görüşün fazlasıyla basit, Elise," dedi.</p>

  <p class="calibre1">Yaşlı kadın doğruldu.</p>

  <p class="calibre1">"Ben iyi bir Katoliğim, beyefendi."</p>

  <p class="calibre1">Yaşlı kadın istavroz çıkardı, kapıya yürüdü, sonra eli tokmağın üstünde olduğu halde durdu.</p>

  <p class="calibre1">Yalvarır gibi, "Siz evlendikten sonra bunlar devam etmeyecek, değil mi?"</p>

  <p class="calibre1">dedi.</p>

  <p class="calibre1">Raoul ona sevgiyle gülümsedi.</p>

  <p class="calibre1">"Sen sadık bir dostsun, Elise. Hanımına çok bağlısın. Hiç korkma, hanımın karım olunca bu ruh çağırma hikâyeleri kesinlikle son bulacak. Madam Daubreuil için başka ruh çağırma seansı olmayacak."</p>

  <p class="calibre1">Elise gülümsedi.</p>

  <p class="calibre1">"Dediğiniz doğru mu?" diye sordu.</p>

  <p class="calibre1">Genç adam ciddi bir yüzle, "Evet," dedi. Daha çok kendi kendine konuşur gibiydi. "Evet, bütün bunlar son bulmalı. Simone'un olağanüstü bir yeteneği var ve o bunu hiç sakınmadan kullandı, ama artık görevini tamamladı. Senin de belirttiğin gibi her gün biraz daha sararıp soluyor ve zayıflıyor. Bir medyumun yaşamı korkunç bir gerilim içeren özellikle yorucu ve zorlayıcı bir süreç. Buna rağmen, hanımın Paris'in, hatta bütün Fransa'nın en mükemmel medyumu, Elise.</p>

  <p class="calibre1">Onda numara ve sahtekârlık diye bir şey olmadığımı bildikleri için dünyanın dörtbir yanından onu görmeye geliyorlar."</p>

  <p class="calibre1">Elise yine küçümseme anlamına gelen kişner gibi bir ses çıkardı.</p>

  <p class="calibre1">"Numara ve sahtekârlık ha! Madam denemiş olsa bile yeni doğmuş bir bebeği aldatamaz."</p>

  <p class="calibre1">Genç Fransız büyük bir içtenlikle, "O bir melek," dedi. "Ben de onu mutlu etmek için bir erkeğin yapabileceği her şeyi yapacağım. Buna inanıyorsun, değil mi?"</p>

  <p class="calibre1">Elise şöyle bir toparlandı ve büyük bir vakarla konuştu.</p>

  <p class="calibre1">"Madama uzun yıllar hizmet ettim, beyefendi. Onu gerçekten sevdiğime inanabilirsiniz. Sizin onu sevilmeyi hak ettiği derecede sevdiğinize inanmasam, özür dilerim ama sizi paralardım beyefendi."</p>

  <p class="calibre1">Raoul güldü.</p>

  <p class="calibre1">"Aferin Elise! Sadık bir dostsun. Madam'ın ruhlardan vazgeçeceğini şimdi sana söylediğim için, umarım beni hanımına layık göreceksindir."</p>

  <p class="calibre1">Böyle derken genç adam yaşlı kadının bu espriyi gülerek karşılayacağını ummuştu, Elise'in yüzünde ciddi bir anlam görünce şaşırdı.</p>

  <p class="calibre1">Yaşlı kadın çekine çekine konuştu. "İyi de ya ruhlar ondan vazgeçmezlerse, beyefendi?"</p>

  <p class="calibre1">Raoul kadına bakakaldı.</p>

  <p class="calibre1">"Ne demek istiyorsun yani?"</p>

  <p class="calibre1">Elise tekrarladı. "Dedim ya, beyefendi, ya ruhlar ondan vazgeçmezlerse?"</p>

  <p class="calibre1">"Senin ruhlara inanmadığını sanıyordum, Elise?"</p>

  <p class="calibre1">Elise omuzlarını silkti. "İnanmıyorum da. Onlara inanmak aptallıktır. Ama yine de..."</p>

  <p class="calibre1">"Eee?"</p>

  <p class="calibre1">"Açıklaması benim için zor, beyefendi. Kendilerine taktıkları adlarıyla şu medyumların, sevdiklerini kaybetmiş olan zavallıları sömüren kurnaz sahtekârlar olduklarını düşünmüşümdür hep. Ama Madam öylelerinden değildir. Madam iyidir.</p>

  <p class="calibre1">Madam dürüsttür."</p>

  <p class="calibre1">Kadıncağız sesini alçaktı ve dehşet içinde açıkladı.</p>

  <p class="calibre1">"Bazı şeyler oluyor. Aldatmaca değil, gerçekten de bazı şeyler oluyor ben o yüzden korkuyorum. Şuna eminim ki bu iş doğru değil, beyefendi. Doğaya ve yüce Tanrı'ya karşı, birisinin bunun bedelini ödeyeceğine işte bu yüzden inanıyorum."</p>

  <p class="calibre1">Raoul oturduğu koltuktan kalktı ve gelip kadının omzunu okşadı.</p>

  <p class="calibre1">"Telaşlanma, Elise," dedi gülümseyerek. "Bak, şimdi sana iyi bir haber vereceğim. Bugün o seansların sonuncusu, bugünden sonra başkası olmayacak."</p>

  <p class="calibre1">İhtiyar kadın kuşkulu bir tavırla, "Demek bugün bir tane var?" diye sordu.</p>

  <p class="calibre1">"Bu sonuncusu olacak, Elise, sonuncusu."</p>

  <p class="calibre1">Elise umutsuzca kederli bir tavırla başını salladı.</p>

  <p class="calibre1">"Madam'ın sağlığı yerinde değil," diyecek oldu.</p>

  <p class="calibre1">Ama arkasını getiremedi. Kapı açılmış ve uzun boylu sarışın bir kadın içeri girmişti. İnce yapılı ve zarifti. Yüzü de bir Botticelli Madonnası'nı çağrıştırıyordu. Raoul'un gözleri parladı, Elise de yavaşça odadan çıktı.</p>

  <p class="calibre1">"Simone!"</p>

  <p class="calibre1">Genç adam kadının uzun, beyaz ellerini avuçlarına aldı ve sırayla ikisini de öptü. Genç kadın erkeğin adını yavaşça mırıldandı.</p>

  <p class="calibre1">"Raoul, sevgilim."</p>

  <p class="calibre1">Raoul genç kadının ellerini tekrar öptü. Sonra gözlerini onun yüzüne dikti.</p>

  <p class="calibre1">"Ne kadar solgunsun, Simone! Elise dinlendiğini söyledi. Sakın hasta olmayasın aşkım?"</p>

  <p class="calibre1">"Hayır, hasta değilim!" Genç kadın durakladı.</p>

  <p class="calibre1">Raoul genç kadını divanın yanına götürdü, onu oraya oturttu, kendisi de yanına oturdu.</p>

  <p class="calibre1">"Öyleyse anlat."</p>

  <p class="calibre1">Medyum belli belirsiz gülümsedi.</p>

  <p class="calibre1">"Beni akılsız zannedeceksin," diye mırıldandı.</p>

  <p class="calibre1">"Ben mi? Ben mi seni akılsız zannedecekmişim? Asla."</p>

  <p class="calibre1">Simone elini erkeğin avucundan kurtardı. Bakışını halıya dikerek birkaç saniye kadar hiç kıpırdamadan oturdu.</p>

  <p class="calibre1">Sonra alçak sesle hızlı hızlı konuştu.</p>

  <p class="calibre1">"Korkuyorum, Raoul."</p>

  <p class="calibre1">Raoul bir, iki dakika kadar onun devam etmesini bekledi, ama Simone'dan çıt çıkmayınca onu cesaretlendirmeye çalıştı.</p>

  <p class="calibre1">"Neden korkuyorsun?"</p>

  <p class="calibre1">"Sadece korkuyorum...hepsi bu."</p>

  <p class="calibre1">"İyi ama..."</p>

  <p class="calibre1">Genç adam ona şaşkın halde bakınca Simone vakit kaybetmeden yanıtladı.</p>

  <p class="calibre1">"Evet, saçma, değil mi? Ama elimde değil, böyle hissediyorum. Korkuyorum, hepsi bu kadar. Neden veya niçin korktuğumu bilmiyorum, ama başıma korkunç bir şeyin geleceğini hissetmekten kendimi alamıyorum."</p>

  <p class="calibre1">Böyle derken genç kadın önüne bakıyordu. Raoul kolunu yavaşça onun omuzlarına doladı.</p>

  <p class="calibre1">"Kendini kapıp koyvermemelisin sevgilim. Derdinin ne olduğunu biliyorum, Simone, seninkisi stres, bir medyumun hayatının stresi. Senin bütün gereksindiğin dinlenmek...huzur içinde dinlenmek."</p>

  <p class="calibre1">Genç kadın erkeğe minnetle baktı.</p>

  <p class="calibre1">"Evet, Raoul, haklısın. Benim gereksindiğim gerçekten de bu, dinlenmek ve huzur."</p>

  <p class="calibre1">Genç kadın gözlerini kapadı ve nişanlısının koluna hafifçe yaslandı.</p>

  <p class="calibre1">Raoul onun kulağına, "Ve mutluluk gereksiniyorsun," diye mırıldandı.</p>

  <p class="calibre1">Simone, "Evet," diye mırıldandı. "Evet. Senin kollarının arasındayken kendimi güvende hissediyorum. Hayatımı, bir medyumun korkunç hayatını unutuyorum. Sen çok şey biliyorsun, Raoul, ama sen bile bütün bunların ne demek olduğunu tam olarak bilmiyorsun."</p>

  <p class="calibre1">Genç adam, sevgilisinin kollarının arasında katıldığını hissetti. Gözleri yine uzaktaki bir noktanın üzerinde yoğunlaşmıştı.</p>

  <p class="calibre1">"İnsan o küçük odada karanlıkta oturup bekliyor, karanlık ise korkunç, Raoul, çünkü bu, boşluğun, hiçliğin karanlığı. İnsan bilinçli olarak kendini teslim ediyor, bu karanlığın içinde kaybolmaya terk ediyor. Bundan sonra da insan hiçbir şey bilmiyor, hiçbir şey hissetmiyor, ama sonunda o ağır ve ıstıraplı dönüş, uykudan uyanış başlıyor ve insan kendini o kadar yorgun, o kadar müthiş yorgun hissediyor ki."</p>

  <p class="calibre1">"Biliyorum," diye mırıldandı Raoul. "Biliyorum."</p>

  <p class="calibre1">Simone yine, "Kendimi çok yorgun hissediyorum," diye mırıldandı.</p>

  <p class="calibre1">Kelimeleri tekrarlarken bütün vücudu da çöküyordu sanki.</p>

  <p class="calibre1">"Ama sen harikasın, Simone."</p>

  <p class="calibre1">Genç adam heyecanına katılmasını isteyerek nişanlısının ellerini avuçlarının içine aldı.</p>

  <p class="calibre1">"Sen eşsizsin...dünyanın gelmiş geçmiş en müthiş medyumusun."</p>

  <p class="calibre1">Simone bu sözlere gülümseyerek başını salladı.</p>

  <p class="calibre1">Raoul, "Evet, evet," diye ısrar etti.</p>

  <p class="calibre1">Cebinden iki mektup çıkardı.</p>

  <p class="calibre1">"İşte bak, bu mektup Salpetriere'deki Profesör Roche'dan, bu da Nancy'deki Dr. Genir'den. İkisi de arada sırada onların seanslarında medyumluk yapman için yalvarıyorlar."</p>

  <p class="calibre1">"Hayır, hayır!"</p>

  <p class="calibre1">Simone hızla oturduğu yerden fırladı.</p>

  <p class="calibre1">"İstemiyorum, istemiyorum. Bu iş bitti - bu hikâye kapandı. Bana söz vermiştin, Raoul."</p>

  <p class="calibre1">Genç adam, karşısında sendeleyen nişanlısına şaşırarak baktı. Yerinden kalkıp Simone'un elini tuttu.</p>

  <p class="calibre1">"Evet, tabii," dedi. "Tabii ki bu iş bitti, biliyoruz bunu. Ama seninle o kadar gurur duyuyorum ki, Simone, onun için bu mektuplardan söz ettim."</p>

  <p class="calibre1">Genç kadın erkeğe şüphe dolu bir bakış fırlattı.</p>

  <p class="calibre1">"Benim tekrar ruh çağırmamı istemeyeceksin, değil mi?"</p>

  <p class="calibre1">"Hayır, hayır," dedi Raoul. "Sen arada bir o eski dostlara yardımcı olmak istersen iş değişir tabii."</p>

  <p class="calibre1">Ama genç kadın onun sözünü kesti. Heyecanlı heyecanlı konuşuyordu.</p>

  <p class="calibre1">"Hayır, hiçbir zaman olmaz. Bu iş tehlikeli. Sana söylüyorum, büyük bir tehlikenin varlığını hissediyorum."</p>

  <p class="calibre1">Ellerini bir an alnına bastırdı, sonra pencereye yürüdü.</p>

  <p class="calibre1">Daha sakin bir sesle omzunun üzerinden, "Benden bir daha bunu istemeyeceğine söz ver," dedi.</p>

  <p class="calibre1">Raoul da onu izleyerek kollarını onun omuzlarına doladı.</p>

  <p class="calibre1">"Sevgili yavrucuğum," dedi. "Bugünden sonra bu işin son bulacağına sana söz veriyorum."</p>

  <p class="calibre1">Simone'un birden silkindiğini hissetti.</p>

  <p class="calibre1">Genç kadın, "Bugün," diye mırıldandı. "Öyle ya. Bayan Exe'i unutmuşum."</p>

  <p class="calibre1">Raoul saatine baktı.</p>

  <p class="calibre1">"Neredeyse gelir. Ama kendini iyi hissetmiyorsan söyle, Simone."</p>

  <p class="calibre1">Genç kadın onu dinliyora benzemiyordu. Kendine has düşüncelere dalmıştı.</p>

  <p class="calibre1">"Biliyor musun, o garip bir kadın, Raoul. Bilmem neden, ondan adeta iğreniyorum."</p>

  <p class="calibre1">"Simone!"</p>

  <p class="calibre1">Genç adamın sesinde sitem vardı! Simone da bunu hemen sezdi.</p>

  <p class="calibre1">"Evet, evet, biliyorum, sen de bütün Fransızlar gibisin, Raoul. Bir anne senin gözünde kutsal, Bayan Exe de kaybettiği çocuğu için acı çekerken benim onun hakkında bunları hissetmemin haksızlık olduğunu düşünüyorsun. Ama sana açıklayamam, o kadın öylesine iri ve kara ki. Hele elleri. Ellerine hiç dikkat ettin mi, Raoul? Bir erkeğinkiler gibi büyük ve güçlü elleri var. Ah!"</p>

  <p class="calibre1">Genç kadın ürpererek gözlerini kapadı. Raoul kolunu nişanlısının üstünden çekerek biraz soğuk konuştu.</p>

  <p class="calibre1">"Seni gerçekten anlayamıyorum, Simone. Herhalde senin bir kadın olarak başka bir kadına, özellikle de biricik çocuğunu kaybetmiş bir anaya sempati duyman gerekirdi."</p>

  <p class="calibre1">Simone sinirli bir el hareketi yaptı.</p>

  <p class="calibre1">"Asıl sen beni anlayamıyorsun dostum! Bu gibi şeyler insanın elinde değildir. Onu daha ilk gördüğüm an hissettim bunu."</p>

  <p class="calibre1">Genç kadın ellerini sert bir hareketle iki yâna attı.</p>

  <p class="calibre1">"Korku hissettim! Onun için bir seans yapmaya uzun zaman razı olmadığımı hatırlarsın. Bana bir şekilde uğursuzluk getireceğine emindim."</p>

  <p class="calibre1">Raoul omuzlarını silkti.</p>

  <p class="calibre1">"Oysa gerçekte sana tam tersini getirdi," dedi. "Onunla bütün seansların büyük bir başarıyla sonuçlandı. Küçük Amelie'nin ruhu sana anında hâkim oldu, cisimlenmeler ise gerçekten çarpıcıydı. Hele son seansta Profesör Roche'un bulunmaması çok fena oldu."</p>

  <p class="calibre1">Simone, "Cisimlenmeler," dedi alçak sesle. Söylesene Raoul (trans halinde olduğum sırada olan bitenlerden haberim olmadığım biliyorsun), cisimlenmeler gerçekten o kadar olağanüstü mü?"</p>

  <p class="calibre1">Raoul heyecanla doğruladı.</p>

  <p class="calibre1">"Çocuğun şekli ilk birkaç seansta bir tür sisin içinde belirmişti, ama sonuncu "seansta..."</p>

  <p class="calibre1">"Evet, devam et?"</p>

  <p class="calibre1">Genç adam yumuşak bir sesle devam etti.</p>

  <p class="calibre1">"Simone, orada duran çocuk etli, kanlı gerçek bir yaşayan çocuktu. Ben ona dokundum bile...ama dokunuşun sana acı verdiğini görünce. Bayan Exe'nin aynı şeyi yapmasını önledim. Kendine kontrolünü kaybetmesinden ve bunun sonucunda sana bir kötülük gelmesinden korkuyordum."</p>

  <p class="calibre1">Simone yine pencere tarafına döndü.</p>

  <p class="calibre1">"Uyandığım zaman bitkindim," diye mırıldandı. "Raoul, bütün bunların doğru olduğuna emin misin? Sevgili Elise'in ne düşündüğünü biliyor musun: şeytanla alışveriş ediyormuşum."</p>

  <p class="calibre1">Genç kadın kararsız şekilde güldü.</p>

  <p class="calibre1">Raoul ciddi bir tavırla, "Ne düşündüğümü biliyor musun," dedi. "Bilinmeyenle alışverişte mutlaka tehlike vardır, ama bilim uğruna olduğu için dava soylu bir dava. Dünyanın her tarafında bilime kurban edilenler, başkalarının onları güvenle izlemeleri için gerekli bedeli ödeyenler olmuştur. Sen on yıldır bilim uğruna çalıştın, bunun da bedeli kuşkusuz senin için korkunç sinirsel bir gerilim olmuştur. Artık payına düşeni yaptın, bugünden itibaren mutlu olmakta özgürsün."</p>

  <p class="calibre1">Genç kadın ona sevgiyle gülümsedi. Rahatlamıştı. Derken bakışı saate takıldı.</p>

  <p class="calibre1">"Bayan Exe gecikti," diye mırıldandı. "Belki de gelmeyecek."</p>

  <p class="calibre1">Raoul, "Bana kalırsa gelecektir," diye karşılık verdi. "Bana kalırsa, saatin biraz koşuyor, Simone."</p>

  <p class="calibre1">Simone odanın içinde gezinmeye, oradaki buradaki bir biblonun yerini değiştirmeye koyulmuştu.</p>

  <p class="calibre1">"Bu Bayan Exe'in kim olduğunu merak ediyorum," diye mırıldandı. "Acaba nereden geldi, ailesi kimler? Onun hakkında hiçbir şey bilmeyişimiz çok garip."</p>

  <p class="calibre1">Raoul omuzlarını silkti.</p>

  <p class="calibre1">"Çoğu kimseler bir medyuma geldikleri zaman, kimliklerini gizlemeyi yeğlerler," diye belirtti. "En basit bir önlemdir bu."</p>

  <p class="calibre1">Simone donuk bir tavırla, "Öyle olmalı," dedi.</p>

  <p class="calibre1">Tuttuğu küçük bir porselen vazo parmaklarının arasından kayarak şöminenin çinilerinin üstünde tuzla buz oldu. Sonra Raoul'a döndü.</p>

  <p class="calibre1">"Senin anlayacağın kendimde değilim, Raoul, Bayan Exe'e bugün bir seans yapamayacağımı söylesem çok mu korkakça olur?"</p>

  <p class="calibre1">Genç adamın yüzünde biçimlenen gücenmeyle karışık şaşkınlık karşısında Simone kızardı.</p>

  <p class="calibre1">Raoul, "Söz vermiştin, Simone..." diyecek oldu.</p>

  <p class="calibre1">Genç kadın duvara kadar geri geri gitti.</p>

  <p class="calibre1">"Yapmayacağım, Raoul. Yapmayacağım."</p>

  <p class="calibre1">Nişanlısının serzenişle dolu bakışı genç kadını bir kez daha irkiltti.</p>

  <p class="calibre1">"Benim düşündüğüm para değil, Simone. Öte yandan, bu kadının sana bir seans için vaat ettiği para müthiş...tek kelimeyle müthiş."</p>

  <p class="calibre1">Genç kadın meydan okurcasına onun sözünü kesti.</p>

  <p class="calibre1">"Paradan daha önemli olan şeyler vardır."</p>

  <p class="calibre1">Genç adam, "Mutlaka vardır," diye doğruladı. "Benim söylemek istediğim de bu. Düşün bir kez bu kadın bir anne, biricik çocuğunu kaybetmiş bir anne. Eğer gerçekten hasta değilsen, seninkisi sadece bir kaprisse, zengin bir kadının bir kaprisini görmezlikten gelebilirsin, ama bir anayı evladını son bir kez görmekten de yoksun edebilir misin?"</p>

  <p class="calibre1">Medyum kollarını çaresizlik içinde iki yana açtı.</p>

  <p class="calibre1">"Bana işkence ediyorsun," diye mırıldandı. "Yine de bir bakıma haklısın.</p>

  <p class="calibre1">Senin istediğini yapacağım, ama neden korktuğumu şimdi biliyorum 'anne' kelimesi bu."</p>

  <p class="calibre1">"Simone!"</p>

  <p class="calibre1">"Bazı çok özel ve ilkel güçler vardır, Raoul. Bunların çoğu uygarlık tarafından yok edildi, ama annelik ilk günlerdeki konumunu koruyor. Hayvanlar ve insanlar, hepsi bu bakımdan aynı. Bir annenin çocuğuna duyduğu sevgi dünyadaki başka hiçbir şeye benzemez. Ne yasa tanır, ne de acıma; her şeye cüret eder, yolunun üstüne dikilen her şeyi acımadan yok eder."</p>

  <p class="calibre1">Genç kadın biraz soluyarak durdu, sonra yüzünde yumuşak bir gülümsemeyle Raoul'a döndü.</p>

  <p class="calibre1">"Bugün akılsızlığım üstünde, Raoul. Biliyorum bunu."</p>

  <p class="calibre1">Genç adam nişanlısının elini avucuna aldı.</p>

  <p class="calibre1">"Bir, iki dakikalığına bir yere uzan. Bayan Exe gelene kadar dinlen," diye önerdi.</p>

  <p class="calibre1">"Peki." Genç kadın ona tekrar gülümsedikten sonra odayı terk etti.</p>

  <p class="calibre1">Raoul bir süre düşüncelerine dalmış halde durdu, sonra kapıya yürüdü ve küçük holün öbür yanına geçti. O taraftaki bir odaya girdi. Burası az önce terk ettiğine çok benzer bir oturma odasıydı, yalnız öbür ucunda içinde büyük bir koltuk olan bir bölme vardı. Ağır kara kadife perdeler bölmenin önünü kapayacak şekilde düzenlenmişti. Elise odaya çekidüzen vermekle meşguldü. Bölmenin yakınma iki sandalyeyle küçük bir yuvarlak masa yerleştirmişti. Masanın üstünde bir tef, bir boynuz ve birkaç kâğıtla kalem vardı.</p>

  <p class="calibre1">Elise haşin bir hoşnutlukla, "Son kez," diye mırıldandı. "Ah, bu işin bitmesini, bu hikâyenin kapanmasını o kadar istiyorum ki."</p>

  <p class="calibre1">O sırada elektrikle çalışan bir zilin sesi duyuldu.</p>

  <p class="calibre1">Yaşlı hizmetkâr, "Sonunda geldi o jandarma kılıklı kadın," diye devam etti.</p>

  <p class="calibre1">"Niçin gidip küçüğünün ruhu için kilisede dua etmiyor, onun için Meryem Ana'mıza bir mum yakmıyor? Bizin için neyin en iyisi olduğunu bilen sadece yüce Tanrı'mız değil midir?"</p>

  <p class="calibre1">Raoul, "Kapıyı açın, Elise," diye emretti.</p>

  <p class="calibre1">Hizmetçi ona ters ters baktıysa da itaat etti. Bir, iki dakika sonra geri dönerek konuğu içeri aldı.</p>

  <p class="calibre1">"Hanımıma geldiğinizi haber vereceğim, bayan."</p>

  <p class="calibre1">Raoul atılarak Bayan Exe'in elini sıktı. Simone'un sözleri kulaklarında çınlıyordu.</p>

  <p class="calibre1">"O kadar iri ve esmer ki."</p>

  <p class="calibre1">Bayan Exe iri bir kadındı, Fransız usulü yasın ağır siyahlığı onda hemen hemen abartılı gözüküyordu. Derin bir sesle konuşuyordu.</p>

  <p class="calibre1">"Korkarım, biraz geciktim beyefendi."</p>

  <p class="calibre1">"Sadece birkaç saniye," dedi Raoul gülümseyerek. "Bayan Simone biraz dinleniyor. Ne yazık ki pek iyi değil, çok sinirli ve gergin."</p>

  <p class="calibre1">Bayan Exe elini Raoul'un avucundan çekecek yerde genç adamın elini mengene gibi kavradı.</p>

  <p class="calibre1">"Ama seansı yapacak, değil mi?" diye sert bir sesle sordu.</p>

  <p class="calibre1">"Tabii ki, hanımefendi."</p>

  <p class="calibre1">Bayan Exe rahatlamış gibi derin bir Ooh çekerek bir koltuğa çöktü ve başının etrafında dalgalanan ağır siyah peçelerden birini arkaya attı.</p>

  <p class="calibre1">"Ah beyefendi," diye mırıldandı. "Bu seansların benim için ne denli mucizevi olduklarını, beni ne denli mutlu ettiklerini tahmin edemezsiniz! Ah benim küçüğüm! Canım Amelie'm! Onu görebilmek, onu duyabilmek, belki de elimi uzatıp ona dokunabilmek ne büyük bir mucize."</p>

  <p class="calibre1">Raoul hızla atıldı.</p>

  <p class="calibre1">"Bayan Exe, nasıl anlatayım bilmem ki. Doğrudan benden talimat almadan hiçbir şey yapmamalısınız, aksi halde çok büyük bir tehlike söz konusu."</p>

  <p class="calibre1">"Tehlike bana mı?"</p>

  <p class="calibre1">"Hayır, hanımefendi," dedi Raoul. "Tehlike medyuma. Tanık olunan olayların bilim tarafından bir şekilde izah edildiğini anlamalısınız. Olayı en basit şekliyle herhangi bir teknik terim kullanmadan açıklayacağım. Bir ruh cisimlenmek için medyumun bedenini oluşturan maddeyi kullanmak zorunda. Medyumun ağzından süzülen sıvımsı sisi gördünüz. Bu sonunda yoğunlaşıp ruhun ölü bedeninin biçimini alır. Ancak bu ektoplazmanm medyumun bedensel maddesi olduğuna inanıyoruz. Bir gün bunu titizlikle yapılacak ölçümler ve deneylerle kanıtlayacağız, ama en büyük güçlük seans sırasında medyumun duyduğu büyük acı ve içinde bulunduğu tehlike. Şöyle ki birisi oluşan cismi sert bir şekilde kavramaya çalıştığı takdirde, medyumun ölümüne neden olabilir."</p>

  <p class="calibre1">Bayan Exe Raoul'u büyük bir dikkatle dinlemişti. "Anlattıklarınız çok ilginç beyefendi," dedi. "Söylesenize, oluşan cismin kaynağından, yani medyumdan ayrılabileceği bir zaman gelecek midir acaba?"</p>

  <p class="calibre1">"Bu pek fantastik bir kurgu olur, hanımefendi."</p>

  <p class="calibre1">Kadın ısrar etti.</p>

  <p class="calibre1">"Ama anlattıklarınızın ışığında olanaksız değil, ne dersiniz?"</p>

  <p class="calibre1">"Bugün için olanaksız."</p>

  <p class="calibre1">"Ama belki ileride?"</p>

  <p class="calibre1">Simone'un o sırada içeri girmesi, genç adamı bir yanıt vermekten kurtardı.</p>

  <p class="calibre1">Genç kadın halsiz ve solgun gözüküyordu, ama belli ki kendi üzerindeki kontrolünü elde etmişti. Bayan Exe'le el sıkıştı. Bu arada vücudundan hafif bir titremenin geçtiği Raoul'un dikkatinden kaçmadı.</p>

  <p class="calibre1">Bayan Exe, "Rahatsız olmanıza üzüldüm, Madam," dedi.</p>

  <p class="calibre1">Simone biraz sert sesle, "Bir şeyim yok," diye kesip attı. "Başlayalım mı?"</p>

  <p class="calibre1">Bölmeye geçerek koltuğa yerleşti. Raoul da birden içinde bir korku hissetti.</p>

  <p class="calibre1">"Yeterince güçlü değilsin," diye atıldı. "Bence seansı ertelesek daha iyi olacak. Bayan Exe seni mazur görür."</p>

  <p class="calibre1">"Beyefendi!"</p>

  <p class="calibre1">Bayan Exe öfkeyle ayağa fırlamıştı.</p>

  <p class="calibre1">Raoul devam etti. "Evet, eminim ki öylesi daha iyi olur."</p>

  <p class="calibre1">"Bayan Simone bana son bir seans vaat etmişti."</p>

  <p class="calibre1">Simone, "Orası doğru ve vaadimi yerine getirmeye hazırım," dedi.</p>

  <p class="calibre1">Öbür kadın da, "Ben de sizden bunu bekliyorum," dedi.</p>

  <p class="calibre1">Simone, "Ben sözümden dönmem," dedi soğuk bir tavırla. Yavaşça ekledi.</p>

  <p class="calibre1">"Korkma, Raoul. Tanrı'ya şükür, bu son olacak."</p>

  <p class="calibre1">Genç kadının yaptığı işaret üzerine Raoul, bölmenin ağzını kapayan kalın siyah perdeleri çekti. Penceredeki perdeleri de kapaması üzerine oda yarı karanlığa gömüldü. Sandalyelerden birini Bayan Exe'e işaret etti, kendisi de ötekine oturmaya hazırlandı. Fakat Bayan Exe duraklıyordu.</p>

  <p class="calibre1">"Kusuruma bakmayın, beyefendi, sizin de, Madam'ın da dürüstlüğünüzden kesinlikle kuşku duymuyorum. Öyle olmakla beraber, tanıklığımın daha büyük bir değer taşıması için şunu yanımda getirmeyi gerekli gördüm."</p>

  <p class="calibre1">Kadın böyle diyerek çantasından bir kangal ip çıkardı.</p>

  <p class="calibre1">Raoul, "Hanımefendi!" diye bağırdı. "Bu hakarettir."</p>

  <p class="calibre1">"Sadece bir önlem."</p>

  <p class="calibre1">"Tekrar ediyorum: hakarettir."</p>

  <p class="calibre1">Bayan Exe, "İtirazınızı anlayamıyorum, beyefendi," dedi soğuk bir tavırla.</p>

  <p class="calibre1">"Eğer bu işte bir aldatmaca yoksa korkmanıza gerek yok."</p>

  <p class="calibre1">Raoul küçümser bir tavırla güldü.</p>

  <p class="calibre1">"Korkacak bir şeyim olmadığına emin olabilirsiniz, hanımefendi. İstediğiniz buysa ellerimi ve ayaklarımı bağlıyabilirsiniz."</p>

  <p class="calibre1">Kadın, "Teşekkür ederim, beyefendi," diyerek elindeki ip kangalıyla Raoul'a yaklaştı.</p>

  <p class="calibre1">Simone o sırada perdenin arkasından feryadı bastı.</p>

  <p class="calibre1">"Hayır, Raoul, sakın yapmasına izin verme."</p>

  <p class="calibre1">Bayan Exe alayla güldü.</p>

  <p class="calibre1">"Madam korkuyor," diye dudak büktü.</p>

  <p class="calibre1">"Evet, korkuyorum."</p>

  <p class="calibre1">Raoul, "Simone, ne söylediğine dikkat etsene," diye bağırdı. "Bayan Exe belli ki bizim şarlatan olduğumuzu düşünüyor."</p>

  <p class="calibre1">Bayan Exe'in suratı asıktı. "İşi garantiye almam lazım," dedi.</p>

  <p class="calibre1">Metodik şekilde işe girişerek Raoul'u sandalyesine sıkıca bağladı.</p>

  <p class="calibre1">Kadın işini bitirince genç adam, "Düğümlerinizden dolayı sizi kutlarım, hanımefendi," diye alayla söylendi. "Artık içiniz rahat mı?"</p>

  <p class="calibre1">Bayan Exe yanıt vermedi. Odayı dolaşarak duvarlardaki tahta kaplamaları dikkatle inceledi. Sonra hole açılan kapıyı kilitledi ve anahtarı da alarak sandalyesine döndü.</p>

  <p class="calibre1">Tarife gelmez bir sesle, "Artık hazırım," dedi.</p>

  <p class="calibre1">Dakikalar geçiyordu. Simone'un perdenin arkasındaki soluklarının sesi ağırlaştı ve daha gürültülü oldu. Sonra bu ses kesilerek yerini bir dizi iniltiye bıraktı. Arkasından yine bir süre sessizlik oldu, ama bu sessizlik de tefin takırtısıyla bozuldu. Derken boynuz masanın üstünden havalanarak yere düştü. Alaylı bir gülüş duyuldu. Bölmenin perdeleri sanki aralanmıştı, aralıktan medyum görülüyordu. Başı göğsünün üstüne düşmüştü. Bayan Exe birden gürültüyle soluğunu tuttu. Medyumun ağzından kurdele gibi bir sis dışarı süzülüyordu.</p>

  <p class="calibre1">Yoğunlaştı ve yavaş yavaş bir şekil, küçük bir çocuğun şeklini almaya başladı.</p>

  <p class="calibre1">"Amelie! Benim küçük Amelie'm!"</p>

  <p class="calibre1">Bu boğuk fısıltı Bayan Exe'in ağzından dökülmüştü. Sise benzer şekil daha da yoğunlaştı. Raoul olanlara gözlerine inanamayarak bakıyordu. Daha önce hiç bu kadar başarılı bir cisimlenme olmamıştı. Şimdi ise karşılarında gerçek bir çocuk, etten ve kemikten bir çocuk duruyordu.</p>

  <p class="calibre1">"Anneciğim!"</p>

  <p class="calibre1">Çocuksu bir ses konuşmuştu.</p>

  <p class="calibre1">Bayan Exe, "Yavrum!" diye bağırdı. "Yavrum benim!"</p>

  <p class="calibre1">Böyle derken sandalyesinden ayağa kalkmak için doğrulmuştu.</p>

  <p class="calibre1">Oluşan yaratık tereddütlü adımlarla perdenin arkasından çıktı. Bir kız çocuğuydu bu. Kollarını ileri uzatmış durumda duruyordu.</p>

  <p class="calibre1">"Anneciğim!"</p>

  <p class="calibre1">Bayan Exe, "Ah!" diye bağırdı.</p>

  <p class="calibre1">Kadın yine sandalyesinden biraz kalktı.</p>

  <p class="calibre1">Raoul telaşlanarak, "Hanımefendi, medyum," diye bağırdı.</p>

  <p class="calibre1">Bayan Exe, "Ona dokunmam lazım," diye boğuk bir sesle bağırdı.</p>

  <p class="calibre1">Böyle diyerek ileriye doğru bir adım atmıştı.</p>

  <p class="calibre1">Raoul, "Tanrı aşkına, kendinize hâkim olun," diye bağırdı.</p>

  <p class="calibre1">Paniğe kapılmıştı artık.</p>

  <p class="calibre1">"Hemen yerinize oturun!" diye gürledi.</p>

  <p class="calibre1">"Yavruma dokunmalıyım."</p>

  <p class="calibre1">"Hanımefendi, size emrediyorum: oturun!"</p>

  <p class="calibre1">Genç adam çaresiz halde bağlarına karşı savaşıyordu, ne çare ki Bayan Exe işini iyi görmüştü; adamcağızın elinden bir şey gelmiyordu. Bir felaket önsezisi onu kavramıştı.</p>

  <p class="calibre1">Raoul, "Tanrı adına, oturun, hanımefendi! " diye bağırdı. "Medyumu unutmayın."</p>

  <p class="calibre1">Ama Bayan Exe ona aldırmadı. Bambaşka bir kadın olmuştu. Yüzünde büyük bir mutluluk ve vecit okunuyordu. Uzattığı eli perdelerin aralığında duran küçük şekle dokundu. Medyum korkunç bir inilti salıverdi.</p>

  <p class="calibre1">Raoul, "Tanrım!" diye bağırdı. "Tanrım! Korkunç bu. Medyum..."</p>

  <p class="calibre1">Bayan Exe çirkin bir kahkahayla ona döndü.</p>

  <p class="calibre1">"Sizin medyumunuzdan bana ne!" diye bağırdı. "Ben yavrumu istiyorum."</p>

  <p class="calibre1">"Delisiniz siz!"</p>

  <p class="calibre1">"Yavrum, diyorum size. Benim o! Benim kanım, canım! Küçüğüm ölümün kucağından bana döndü, canlı o ve soluk alıyor."</p>

  <p class="calibre1">Raoul ağzını açtı, fakat dudaklarının arasından hiçbir kelime çıkmadı.</p>

  <p class="calibre1">Korkunçtu bu kadın! Acımasız, vahşi, kendi tutkusundan başka her şeye karşı kayıtsız. Bebek dudakları aralandı ve aynı kelime üçüncü kez yankılandı:</p>

  <p class="calibre1">"Anneciğim!"</p>

  <p class="calibre1">Bayan Exe, "Annene gel, yavrum," diye bağırdı.</p>

  <p class="calibre1">Sert bir hareketle çocuğu kollarının arasına çekti. Perdelerin arkasında giderek uzayan bir ıstırap çığlığı duyuldu.</p>

  <p class="calibre1">Raoul, "Simone!" diye bağırdı. "Simone!"</p>

  <p class="calibre1">Bayan Exe'in koşarak yanından geçişini, kapının kilidinin açılmasını ve merdivende uzaklaşan ayak seslerini hayal meyal fark etti.</p>

  <p class="calibre1">Perdelerin arkasında o uzayan korkunç feryat sürüyordu -Raoul'un daha önce duymadığı türden bir feryattı bu. Feci bir hırıltıyla son buldu. Arkasından da bir vücudun yere çarptığı duyuldu...</p>

  <p class="calibre1">Raoul bağlarından kurtulmak için bir manyak gibi savaşıyordu. Bu çılgınlık nöbeti sırasında imkânsızı başardı: sırf kollarının kuvvetiyle ipleri kopardı. O</p>

  <p class="calibre1">ayağa fırlarken Elise, "Madam!" diye bağırarak içeri koştu.</p>

  <p class="calibre1">Raoul da, "Simone!" diye bağırdı.</p>

  <p class="calibre1">İkisi birlikte atılıp perdeleri açtılar.</p>

  <p class="calibre1">Raoul geri geri gitti.</p>

  <p class="calibre1">"Tanrım!" diye mırıldandı. "Kan...her taraf kan..."</p>

  <p class="calibre1">Yanı başında Elise'in titreyen sesini duydu.</p>

  <p class="calibre1">"İşte Madam öldü. Her şey sona erdi. Yalnız ne olduğunu bana söyleyin, beyefendi. Madam niçin böyle küçüldü sanki... niçin önceki cüssesinin yarısı kadar kalmış? Burada ne oldu?</p>

  <p class="calibre1">"Bilmiyorum," dedi Raoul.</p>

  <p class="calibre1">Sesi giderek yükseldi ve feryat halini aldı.</p>

  <p class="calibre1">"Bilmiyorum. Bilmiyorum. Ama düşünüyorum da çıldıracağım galiba...Simone!</p>

  <p class="calibre1">Simone!"</p>

  <p class="calibre1"></p>
</body>
</html>
