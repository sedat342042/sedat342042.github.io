<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kanatların Çağrısı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="calibre1"><span class="calibre2"><span class="bold">3</span></span></h2>

  <p class="calibre1">Ertesi gün öğleden sonra doktordan randevu aldım ve birlikte Rahibe Marie Angelique'i görmeye gittik. Doktorun bugün keyfi yerindeydi. Bir gün önce uyandırdığı izlenimi onarmaya çalışıyormuş gibiydi.</p>

  <p class="calibre1">"Söylediklerimi fazla ciddiye almamalısınız," dedi gülerek. "Sihirle, büyüyle ilgilendiğimi zannetmenizi istemem."</p>

  <p class="calibre1">Kulübeye vardığımızda bölge hemşiresi bir konuda Dr. Rose'a danışmak istediğini söyledi, böylece ben Rahibe Marie Angelique'le yalnız kaldım.</p>

  <p class="calibre1">Beni dikkatle süzdüğünü fark ediyordum. Sonunda konuştu.</p>

  <p class="calibre1">"Hemşire, Belçika'dan geldiğim zaman götürüldüğüm büyük köşkteki iyi kalpli hanımefendinin kardeşi olduğunuzu söyledi."</p>

  <p class="calibre1">"Evet," dedim.</p>

  <p class="calibre1">"Bana çok nazik davrandı. İyi bir insan."</p>

  <p class="calibre1">Bir şeyler düşünüyormuş gibi susuyordu. Sonunda, "Doktor da iyi bir adam mı?" diye sordu.</p>

  <p class="calibre1">Biraz zor durumda kalmıştım.</p>

  <p class="calibre1">"Evet, öyle sanıyorum," dedim.</p>

  <p class="calibre1">"Ya!" Rahibe kısa bir aradan sonra, "Bana çok iyi davrandığı kesin," dedi.</p>

  <p class="calibre1">"Bundan kuşkum yok."</p>

  <p class="calibre1">Rahibe birden bana dikkatle baktı.</p>

  <p class="calibre1">"Beyefendi...siz şimdi benimle konuştuğunuza göre...benim deli olduğumu zannediyor musunuz?"</p>

  <p class="calibre1">"Böyle bir şey aklımdan bile geçmedi, sayın rahibe."</p>

  <p class="calibre1">Ama kadıncağız başını ağır ağır sallamayı sürdürdü.</p>

  <p class="calibre1">"Deli miyim ben? Hiç bilmiyorum. Hatırladığım şeyler var...unuttuğum şeyler de var."</p>

  <p class="calibre1">Derin bir iç geçirdi. Tam o sırada Rose odaya girdi.</p>

  <p class="calibre1">Rahibeyi selamladı ve onun neler yapmasını istediğini açıkladı.</p>

  <p class="calibre1">"Bazı kimselerin bir kristalin içinde bazı şeyler görme yetenekleri var,"</p>

  <p class="calibre1">dedi. "Sizde de bu yeteneğin bulunduğundan şüpheleniyorum, sayın rahibe."</p>

  <p class="calibre1">Rahibe Marie Angelique üzülmüş gibiydi.</p>

  <p class="calibre1">"Hayır, hayır, ben öyle bir şey yapamam. Geleceği okumaya çalışmak günahtır."</p>

  <p class="calibre1">Rose bozulmuştu. Rahibenin bu şekilde tepki göstereceğini hesaba katmamıştı.</p>

  <p class="calibre1">Kurnazca taktik değiştirdi.</p>

  <p class="calibre1">"Geleceği görmeye çalışmamalı. Çok haklısınız. Ama geçmişe bakmak farklı."</p>

  <p class="calibre1">"Geçmişe mi?"</p>

  <p class="calibre1">"Evet, geçmişte birçok garip şey var. Zaman zaman zihnimde bir şimşek çakıyor...ama gördüğümü sandıklarım bir an sonra silinip kayboluyor. Öylesi size yasak olduğuna göre, kristalin içinde bir şey görmeye çalışmayın. Onu sadece avuçlarınızın arasına alın...şöyle. Derin derin içine bakın. Daha derine bakın.</p>

  <p class="calibre1">Hatırlıyorsunuz, değil mi? Hatırlıyorsunuz. Sizinle konuştuğumu duyuyorsunuz.</p>

  <p class="calibre1">Sorularıma yanıt verebilirsiniz. Beni duyuyor musunuz?"</p>

  <p class="calibre1">Rahibe Marie Angelique kristali kendisine söylenilen şekilde almıştı. Onu garip bir huşuyla avuçlarının arasında tutuyordu. Sonra bir yandan bakarken gözleri hiçbir şey görmüyormuş gibi donuklaştı. Uyukluyormuş gibi başı öne düştü.</p>

  <p class="calibre1">Doktor kristali yavaşça onun ellerinden aldı ve masanın üstüne koydu.</p>

  <p class="calibre1">Kadının bir gözkapağını kaldırdı. Sonra gelip yanıma oturdu.</p>

  <p class="calibre1">"Uyanıncaya kadar beklemek zorundayız," dedi. "Uzun sürmez sanırım."</p>

  <p class="calibre1">Dediği doğru çıktı. Rahibe Marie Angelique beş dakika sonra kımıldadı.</p>

  <p class="calibre1">Gözleri hülyalı bir bakışla aralandı.</p>

  <p class="calibre1">"Neredeyim?"</p>

  <p class="calibre1">"Burada...evinizdesiniz. Küçük bir şekerleme yaptınız. Düş gördünüz değil mi?"</p>

  <p class="calibre1">Rahibe evet der gibi başını eğdi.</p>

  <p class="calibre1">"Evet, düş gördüm."</p>

  <p class="calibre1">"Düşünüzde Kristal'i mi gördünüz?"</p>

  <p class="calibre1">"Evet."</p>

  <p class="calibre1">"Ne olduğunu anlatın."</p>

  <p class="calibre1">"Beni deli zannedeceksiniz, doktor bey. Kristal düşümde dini bir semboldü.</p>

  <p class="calibre1">Hatta kendi kendime onun ikinci bir İsa olduğunu düşündüm. İmanı uğruna can veren Kristal'in bir öğretmeniydi...müritleri yakalanıp işkenceyle öldürülmüştü...Ama iman yaşıyordu."</p>

  <p class="calibre1">"Demek iman yaşıyordu?"</p>

  <p class="calibre1">"Evet, on beş bin dolunay...on beş bin yıl?"</p>

  <p class="calibre1">"Bir dolunayın uzunluğu ne kadardı?"</p>

  <p class="calibre1">"On üç alelade ay kadardı. Evet, on beşinci dolunaydaydı tabii. Ben Evinde Beşinci İşaret'in bir kadın rahibiydim. Altıncı İşaret'in gelişinin ilk günlerindeydi..."</p>

  <p class="calibre1">Kadın kaşlarını çattı. Yüzünden korku dolu bir anlam geldi geçti.</p>

  <p class="calibre1">"Çok erken," diye mırıldandı. "Çok erken. Bir hata...Ah! evet, hatırlıyorum!</p>

  <p class="calibre1">Altıncı İşaret!"</p>

  <p class="calibre1">Ayağa fırlayacakmış gibi davrandı, ama sonra yine oturduğu yere çöktü ve elini yüzünün üstünde gezdirerek, "Neler söylüyorum ben?" diye mırıldandı.</p>

  <p class="calibre1">"Saçmalıyorum. Bu söylediklerim asla olmadı."</p>

  <p class="calibre1">"Kendinizi üzmeyin."</p>

  <p class="calibre1">Ama rahibe, doktora derin bir acıyla karışık şaşkınlıkla bakıyordu.</p>

  <p class="calibre1">"Anlayamıyorum, doktor bey. Ben niçin bu düşleri...bu hayalleri görüyorum.</p>

  <p class="calibre1">Dinsel yaşama on altı yaşımda adım attım. Hiç seyahat etmedim. Öyleyken yabancı kentler, garip insanlar, garip âdetlerle dolu düşler görüyorum. Niçin?"</p>

  <p class="calibre1">Kadıncağız ellerini başına koydu.</p>

  <p class="calibre1">"Sizi hiç ipnotize ettiler mi, sayın rahibe? Ya da hiç transa girdiniz mi?"</p>

  <p class="calibre1">"Hiç ipnotize edilmedim, doktor bey. Ama şapelde ibadet ederken, ruhum çok kez bedenimden ayrıldı ve saatlerce ölüden farksız kaldım. Bu Tanrı'nın bir lütfü olmalı, başrahibe bile bunun kötülüklerden arınmışlık olduğunu söyledi.</p>

  <p class="calibre1">Evet!" Rahibe bir an soluğunu tuttu. "Evet, anımsıyorum, biz de bunun kötülüklerden, günahlardan arınmıştık olduğunu söylemiştik."</p>

  <p class="calibre1">"Bir deney yapmak istiyorum, sayın rahibe." Dr. Rose sakin bir sesle konuştu. "Belki o sayede sizi o yarım anımsamalarınızdan kurtarırız. Sizden bir kez daha kristalin içine bakmanızı isteyeceğim. Sonra size bir kelime söyleyeceğim. Siz buna başka bir kelimeyle yanıt vereceksiniz. Siz yorulana dek bu şekilde devam edeceğiz. Düşüncelerinizi kristalin üstünde yoğunlaştırın, kelimelerin üstünde değil."</p>

  <p class="calibre1">Kristali bir kez daha ambalajından çıkarıp eline verirken, Rahibe Marie Angelique'in ona ne denli hayranlıkla dokunduğuna dikkat ettim. O olağanüstü güzel gözleriyle narin avuçlarının arasındaki kristale bakıyordu. Kısa bir sessizliğin ardından doktor, "Köpek," dedi.</p>

  <p class="calibre1">Rahibe Marie Angelique hiç duraksamadan yanıt verdi. "Ölüm."</p>

  <div class="mbppagebreak" id="calibre_pb_11"></div>
</body>
</html>
