<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kanatların Çağrısı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="calibre1"><span class="calibre2"><span class="bold">2</span></span></h2>

  <p class="calibre1">Mortimer Cleveland yirmi dakika önce bardaktan boşanan yağmurun altında ve siste arabasını inceliyordu. Büyük bir şanssızlıktı bu. Arabasının lastiklerinden ikisi on dakika arayla patlamış, onu çıplak Wiltshire tepelerinin ortasındaki bu ıssız köşede çaresiz halde bırakmıştı. Üstelik gece olmak üzereydi, yakınlarda ise sığınabileceği bir yer yoktu. Bir kestirme yola sapmasının cezası! Ne akla uymuş da ana yoldan ayrılmıştı. Şimdi bir tepenin eteğindeki bu toprak yolda tıkılıp kalmıştı. Arabasını daha ileri götürmesi imkânı olmadığı gibi, yakınlarda bir yerde bir köy olup olmadığını bile bilmiyordu.</p>

  <p class="calibre1">Şaşkın halde etrafına bakınca yukardaki yamaçta bir ışık fark eder gibi oldu. Sis bir saniye sonra ışığı kararttıysa da, sabırla bekleyen adamcağız ışığı ikinci kez fark etmekte gecikmedi. Bir anlık bir duraksamadan Sonra arabayı terk ederek yamacı tırmanmaya koyuldu.</p>

  <p class="calibre1">Çok geçmeden sisten kurtulunca ışığın küçük bir evin penceresinden sızdığını fark etti. Orada bir sığmak bulunsa gerekti. Mortimer Cleveland, onu geriye itecek gibi görünen rüzgârın şiddetine karşı başını eğerek adımlarını sıklaştırdı.</p>

  <p class="calibre1">Çoğu kişiler adıyla başarılarını duymamış olsalar bile, Cleveland kendine göre ünlü biriydi. Bir psikoloji otoritesiydi ve bilinçaltı hakkında mükemmel iki ders kitabı yazmıştı. Aynı zamanda Psişik Araştırma Kurulu'nun bir üyesi ve kendi sonuçlarıyla araştırma alanını etkilediği ölçüde doğaüstünün de bir inceleyicisiydi.</p>

  <p class="calibre1">Doğası gereği atmosfer karşısında fazlasıyla duyarlıydı, kendini bilinçli şekilde eğiterek bu doğal yeteneğini daha da geliştirmişti. En sonunda küçük eve ulaşıp kapısını vurduğu sırada içinde garip bir heyecan duyuyordu, bütün duyuları sanki keskinleşmişti.</p>

  <p class="calibre1">İçeriden konuşma mırıltılarının geldiğini duyuyordu. Ama kapıyı vurması üzerine ani bir sessizlik oldu, sonra bir sandalyenin arkaya itildiği kulağına geldi. Aradan bir dakika geçmeden kapı on beş yaşlarında bir çocuk tarafından hızla açıldı. Cleveland, oğlanın omzunun üzerinden içerideki sahneyi gördü.</p>

  <p class="calibre1">Manzara ona bir Flaman ressamı tarafından betimlenmiş bir odayı anımsatmıştı. Bir aile yuvarlak bir masanın başında yemeğe hazırlanıyordu; bir, iki titrek mum aleviyle şöminedeki ateş bu aile tablosunun üzerine hoş bir ışık yayıyordu. İrikıyım bir adam olan baba masanın bir başında oturuyordu; ürkek yüzlü ve renksiz ufak tefek bir kadın olan anne ise onun karşısında yerini almıştı. Bir genç kızın yüzü kapıya dönüktü. Şaşkın gözlerle Cleveland'a bakıyordu. Bir çay fincanını tutan eli havada kalmıştı.</p>

  <p class="calibre1">Cleveland onun son derece ender rastlanan tipte güzel bir kız olduğunu hemen fark etti. Altın rengindeki saçları yüzünü bir hale gibi sarmıştı, çok ayrık olan gözleri saf bir gri renkteydi. Erken dönem İtalyan Madonna'larının dudaklarıyla çenesine sahipti.</p>

  <p class="calibre1">Bir anlık bir ölüm sessizliği oldu. Hemen arkasından Cleveland odaya girerek düştüğü zor durumu anlattı. Öyküsünü tamamladığında anlaşılması daha da zor olan yeni bir sessizlik oldu. En sonunda baba belirgin bir çabayla ayağa kalktı.</p>

  <p class="calibre1">"İçeri girin, beyefendi. Adınızın Bay Cleveland olduğunu söylediniz, değil mi?"</p>

  <p class="calibre1">Mortimer, "Evet, adım bu," dedi gülümseyerek.</p>

  <p class="calibre1">"Evet, buyrun Bay Cleveland. Dışarıda kalınacak bir hava değil. Ateşe yaklaşın. Sen de kapıyı kapayamaz mısın, Johnnie? Bütün geceyi orada mı geçireceksin?"</p>

  <p class="calibre1">Cleveland daveti kabul edip ateşin yanındaki bir tahta iskemleye oturdu. Adı Johnnie olan çocuk kapıyı kapadı.</p>

  <p class="calibre1">Evin sahibi, "Adım Dinsmead," dedi. Şimdi son derece güler yüzlüydü. "Bu, hanımım, bunlar da iki kızım: Charlotte ve Magdalen."</p>

  <p class="calibre1">Cleveland, ona arkası dönük olarak oturan kızın yüzünü ilk kez gördü ve tamamen farklı bir tip olmakla birlikte, onun da kardeşi kadar güzel olduğunu fark etti. Çok esmerdi, mermer beyazlığında bir teni, zarif kemerli bir burnu ve ciddi anlamlı bir ağzı vardı. Hemen hemen donmuş bir güzellikti onunkisi, fazla ciddi ve hemen hemen haşin. Babasının yaptığı tanıtıma başını eğerek katıldı ve Mortimer'e yoğun bir dikkatle baktı. Konuk hakkında sanki bir karara varmaya çalışıyor, onu kendi genç yargısıyla ölçüp biçiyordu.</p>

  <p class="calibre1">"Bir şey içer miydiniz, Bay Cleveland?"</p>

  <p class="calibre1">"Teşekkür ederim," dedi Mortimer. "Bir fincan çaya hayır demem."</p>

  <p class="calibre1">Bay Dinsmead kısa bir duraklama geçirdikten sonra sofradaki beş fincanı aldı ve içindekileri bir kâsenin içine boşalttı.</p>

  <p class="calibre1">Birdenbire, "Bu çay soğuk," dedi. "Bize taze çay demle, olmaz mı anne?"</p>

  <p class="calibre1">Bayan Dinsmead aceleyle yerinden kalktı ve çaydanlığı alarak gitti.</p>

  <p class="calibre1">Mortimer'e, kadıncağız odadan uzaklaştığına sevinmiş gibi geldi.</p>

  <p class="calibre1">Taze demlenmiş çay çok geçmeden geldi ve beklenmedik konuğa bol bol ikramlarda bulunuldu.</p>

  <p class="calibre1">Bay Dinsmead hiç susmamacasına konuşuyordu. Samimi, güler yüzlü ve konuşkandı. Yabancı adama kendisi hakkında her şeyi anlattı. Kısa zaman önce kendini inşaat işinden emekliye ayırmıştı. Evet, bu çalışmalardan oldukça kârlı çıkmıştı. O ve eşi biraz köy havası almak istemişlerdi -daha önce hiç kent dışında yaşamamışlardı. Yalnız yılın kötü bir mevsimini seçmişlerdi, ekim ve kasım aylarını, ama beklemeyi istememişlerdi. "Biliyorsunuz, hayata güvenilemez efendim." Bunu düşünerek bu küçük evi seçmişlerdi. Herhangi bir yere en az sekiz mil, kent, kasaba denilebilecek bir yere en az on dokuz mil uzaklıktaydı. Hayır, hiçbir şikâyetleri yoktu. Kızlar çevreyi biraz sıkıcı bulsalar da, o ve anne sükûnetten hoşlanıyordu.</p>

  <p class="calibre1">Bay Dinsmead böylece durmadan konuşarak Mortimer'i adeta ipnotize etti. Bu evde sıradan bir aile hayatından başka bir şey yoktu. Öyleyken Mortimer, daha içeriye göz atar atmaz burada başka bir şey hissetmişti, içerideki dört kişinin birinden yayılan bir gerilim. Ancak bu kişinin hangisi olduğunu bilemiyordu.</p>

  <p class="calibre1">Saçma, sinirleri bozuktu, hepsi bu. Konuğun aniden gelişi hepsini şaşırtmıştı - bütün mesele buydu.</p>

  <p class="calibre1">Mortimer'in gece kalacak bir yer konusunu açması olumlu karşılandı.</p>

  <p class="calibre1">"Bizde kalmalısınız, Bay Cleveland. Kilometrelerce yürüseniz bile başka bir yer bulamazsınız. Size bir yatak odası verebiliriz, pijamalarım size göre biraz bol olsa bile, hiç yoktan iyi olsalar gerek, kendi giysileriniz de sabaha kadar kururlar."</p>

  <p class="calibre1">"Çok naziksiniz."</p>

  <p class="calibre1">Evin sahibi içtenlikle, "Kesinlikle hayır," dedi. "Az önce size söylediğim gibi, dışarıda kalınacak bir hava değil. Magdalen, Charlotte, yukarı çıkıp odayla ilgilenin."</p>

  <p class="calibre1">İki kız odadan çıktılar. Mortimer çok geçmeden onların yukarıda gidip geldiklerini duymaya başladı.</p>

  <p class="calibre1">"Kızlarınız gibi güzel iki genç hanımın burayı sıkıcı bulmasına hak verebilirim," dedi.</p>

  <p class="calibre1">Bay Dinsmead babalık gururuyla gülümsedi. "İkisi de göz kamaştırıyor, değil mi? Anneleriyle bana çekmemişler. Karı, koca ikimiz de pek bir şeye benzemiyoruz. Ama birbirimize çok bağlıyız, Bay Cleveland. Öyle değil mi Maggie?"</p>

  <p class="calibre1">Bayan Dinsmead soğukça gülümsedi. Tekrar örgü örmeye başlamıştı. Hızlı çalışıyor, şişleri takır takır gidip geliyordu.</p>

  <p class="calibre1">Aradan çok geçmeden odanın hazır olduğu bildirildi Mortimer de bir kere daha teşekkür ettikten sonra yatmaya çıkacağını belirtti.</p>

  <p class="calibre1">Birdenbire ev hanımlığı görevini anımsayan Bayan Dinsmead, "Yatağa bir sıcak su şişesi koydunuz mu?" diye kızlara sordu.</p>

  <p class="calibre1">"Evet, anne, iki tane."</p>

  <p class="calibre1">Dinsmead, "Güzel," dedi. "Haydi kızlar, konuğumuzla birlikte yukarı çıkın ve başka bir istediği olup olmadığına bakın."</p>

  <p class="calibre1">Elindeki mumu yükseğe tutan Magdalen, küçük kafilenin önünde merdiveni çıkıyor, Charlotte da arkasından geliyordu.</p>

  <p class="calibre1">Oda eğimli damıyla küçük ve oldukça sevimli bir yerdi. Yatak rahat görünüyordu, birkaç parça tozlu, eski möble ise maundandı. Bir leğenin içinde sıcak su vardı, oldukça bol bir takım pembe pijama bir sandalyenin üstüne serilmişti, yatak ise yapılmıştı ve içine yatılmasını bekliyordu.</p>

  <p class="calibre1">Magdalen pencereye yürüyerek mandalların takılı olup olmadıklarını kontrol etti. Charlotte da konuğun yıkanması için gerekli hazırlıkların tamam olup olmadığını gözden geçirdi. Bundan sonra ikisi de kapının yanında beklediler.</p>

  <p class="calibre1">"İyi geceler, Bay Cleveland. İhtiyacınız olan her şeyin tamam olduğuna emin misiniz?"</p>

  <p class="calibre1">"Evet, size teşekkür ederim, Bayan Magdalen. İkinizi de yorduğuma çok üzgünüm. İyi geceler."</p>

  <p class="calibre1">"İyi geceler."</p>

  <p class="calibre1">Kızlar odadan çıkıp arkalarından kapıyı kapadılar. Mortimer Cleveland yalnızdı. Düşünceli bir tavırla ağır ağır soyundu. Bay Dinsmead'in pembe pijamalarım giydikten sonra kendi ıslak giysilerini toplayarak ev sahibinin kendisine önerdiği gibi kapının dışına bıraktı. Aşağıdan Dinsmead'in gümbür gümbür sesi kulağına geliyordu.</p>

  <p class="calibre1">Ne yaman konuşmacıydı bu adam! Gerçekten garip bir kişiydi, ama bütün ailede bir gariplik varmış gibi geliyordu Mortimer'e, yoksa hayal gücü ona oyun mu oynuyordu?</p>

  <p class="calibre1">Yavaşça odaya döndü ve kapısını kapadı. Yatağın yanında durmuş, düşünüyordu.</p>

  <p class="calibre1">Sonra birden irkildi. Yatağın yanındaki maun masa toz içindeydi. Tozların içine ise gayet okunaklı şekilde üç harf yazılmıştı: SOS.</p>

  <p class="calibre1">Mortimer bu mesaja gözlerine inanamayarak baktı. Bütün belirsiz tahminleri ve önsezileri böylece doğrulanmış oluyordu. Yanılmamıştı demek. Bu evde yolunda gitmeyen bir şey vardı.</p>

  <p class="calibre1">SOS. Bir imdat çağrısı. Ama bunu tozların içine yazan parmak kiminkiydi?</p>

  <p class="calibre1">Magdalen'in mi, yoksa Charlotte'un mu parmağı? İkisinin de odadan çıkmadan önce birkaç saniye burada durduklarını anımsıyordu. Hangi el gizlice masanın üstüne inmiş ve o üç harfi karalamıştı?</p>

  <p class="calibre1">İki kızın yüzleri gözlerinin önünde canlandı. Magdalen esmer ve mağrur yüzüyle, Charlotte ise onu ilk görüşündeki gibi iri iri açılmış gözlerindeki garip anlamla...</p>

  <p class="calibre1">Mortimer tekrar kapıya giderek onu açtı. Bay Dinsmead'in gümbürtülü sesi artık duyulmuyordu. Ev sessizliğe gömülmüştü.</p>

  <p class="calibre1">Mortimer Cleveland kendi kendine düşünüyordu.</p>

  <p class="calibre1">"Bu gece hiçbir şey yapamam. Yarın göreceğiz."</p>

  <div class="mbppagebreak" id="calibre_pb_16"></div>
</body>
</html>
