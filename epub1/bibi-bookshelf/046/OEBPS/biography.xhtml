<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Değişim Rüzgarı</title>
	<link href="main.css" rel="stylesheet" type="text/css"/>
<meta content="urn:uuid:5e5276f4-c1a1-4015-8a03-fc7a9016f581" name="Adept.expected.resource"/>
</head>
<body class="biography">
	<div class="container html5_section">
		<p>STEFAN ZWEIG, 1881 yılında Viyana’da doğdu. Babası varlıklı bir sanayiciydi. Avusturya, Fransa ve Almanya’da öğrenim gördü. Savaş karşıtı kişiliğiyle dikkat çekti. 1919-1934 yılları arasında Salzburg’da yaşadı, Nazilerin baskısı yüzünden Salzburg’u terk etmek zorunda kaldı. 1938’de İngiltere’ye, 1939’da New York’a gitti, birkaç ay sonra da Brezilya’ya yerleşti. Önceleri <em>Verlaine, Baudelaire</em> ve <em>Verhaeren</em> çevirileriyle tanındı, ilk şiirlerini ise 1901 yılında yayımladı. Çok sayıda deneme, öykü, uzun öykünün yanı sıra büyük bir ustalıkla kaleme aldığı yaşamöyküleriyle de ünlüdür. Psikolojiye ve Freud’un öğretisine duyduğu yoğun ilgi, Zweig’ın derin karakter incelemelerinde ifade bulur. Özellikle tarihsel karakterler üzerine yazdığı yorumlar ve yaşamöyküleri, psikolojik çözümlemeler bakımından son derece zengindir. Zweig, Avrupa’nın içine düştüğü siyasi duruma dayanamayarak 1942 yılında Brezilya’da karısıyla birlikte intihar etti. </p>
		<p>KASIM EĞİT, 1948 yılında Adana’da doğdu. Doktorasını 1978’de Almanya’da Ruhr Üniversitesi’nde yaptı. Ege Üniversitesi Edebiyat Fakültesi Alman Dili ve Edebiyatı Bölümü öğretim üyesi ve bölüm başkanı. Friedrich Dürrenmatt’ın <em>Duruşma Gecesi</em>, Stefan Zweig’ın <em>İnsanlığın Yıldızının Parladığı Anlar </em>ve <em>Değişim Rüzg</em><em>â</em><em>rı</em>, Heinrich Böll’ün <em>Frankfurt Dersleri </em>ve <em>Melek Sustu</em>, Thomas Mann’ın <em>Buddenbrooklar</em> ve Theodor Fontane’nin <em>Effi Briest</em> adlı yapıtlarını dilimize kazandırdı.</p>
	</div>
</body>
</html>