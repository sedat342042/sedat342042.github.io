<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h1>III <span>Tanrının Ülkesi</span></h1>

  <p>Beyaz Diş, zaten doğası gereği uyum sağlayabilen bir kurttu. Bunun yanında çok seyahat etmişliği vardı ve uyum sağlamanın anlamını ve gereğini iyi bilirdi. Burada, Yargıç Scott’ın malikânesi Sierra Vista’da da hemen kendini evindeymiş gibi hissetmeye başladı. Artık köpeklerle ciddi bir sorun yaşamıyordu. Bu köpekler Güney Toprakları tanrılarının âdetlerini kendinden daha iyi bilen hayvanlardı ve Beyaz Diş tanrılarla beraber eve girdiği an, onların gözünde belli bir yer edinmişti. Evet, o bir kurttu ve daha önce benzerini görmemişlerdi ama onun oradaki varlığını tanrılar kabul etmişse tanrıların köpeklerinin de bunu sineye çekmekten başka yapacak şeyi kalmıyordu.</p>

  <p>Dick, formalite icabı birkaç diklenmeden sonra, onun sahibine ait bina ve arazilere dahil bir varlık olduğunu kabul etmek zorunda kalmıştı, ister istemez. Dick’in bu tavrından sonra iyi arkadaş olabilirlerdi ama Beyaz Diş, arkadaşlık etmeye uygun değildi. Köpeklerden bütün istediği, kendini yalnız bırakmalarıydı. Bütün hayatı boyunca kendi türünden uzak durmuştu ve mesafesini yine korumak istiyordu. Dick’in açılımları onu rahatsız edince hırlayıp uzaklaştırdı kendinden. Kuzeyde, sahibinin köpeğine dokunmaması gerektiğini öğrenmişti ve bu dersi şimdi de unutmuyordu. Ama mahremiyetini ve inzivaya çekilme hakkını koruma konusunda ısrarlıydı ve Dick’i öylesine görmezden geldi ki bu iyi yürekli hayvancağız da sonunda pes edip ahırın oradaki at bağlama kazığı kadar bile ilgi göstermez oldu ona.</p>

  <p>Ama Collie ile işler böyle yürümedi. O Beyaz Diş’i, tanrıların emri nedeniyle kabul etmişti ama hiçbir şekilde ona huzur vereceği anlamına gelmezdi bu. Beyaz Diş ile atalarının o anda ve geçmişte ona ve atalarına karşı işlediği sayısız suçun hatırası, varlığına kazınmıştı. Basılıp yağmalanmış ağıllar bir günde de unutulamazdı, bir nesilde de. Bütün bunlar Collie’yi, sürekli misilleme yapmaya dürtüyordu. Beyaz Diş’in varlığına izin veren tanrıların yüzüne karşı herhangi bir şey yapamıyordu ama onun hayatını küçük yöntemlerle çekilmez kılmasını engellemiyordu bu durum. Aralarındaki kan davası asırlardır sürüyordu ve Collie, onun bu kini sürekli hatırlamasını sağlayacaktı.</p>

  <p>Collie, Beyaz Diş’e musallat olup ona kötü muamele ederken cinsiyet avantajını da kullanıyordu. Collie’nin ısrarı Beyaz Diş’in onu görmezden gelmesine engel olurken, kurt içgüdüleri de ona saldırmasını önlüyordu. Collie saldırınca kalın kürküyle korunmuş omzunu onun keskin dişlerine teslim ediyor, dimdik ve azametli, yürüyerek uzaklaşıyordu oradan. Kimi zaman üzerine fazlaca geldiğinde, omzunu ona sunup başını öteye çevirerek etrafında daireler çizmeye mecbur kalıyor, öbür yana dönmüş suratında ve bakışlarında sabırlı ve bıkkın bir ifade göze çarpıyordu. Bazen de kaba etlerine gelen bir ısırık, geri çekilişinin çok daha hızlı olmasını zorunlu hale getirerek azametten eser bırakmıyordu. Ama genel olarak itibarını ve ağırbaşlı halini koruyabiliyordu. Mümkün olduğunca Collie’yi görmezden geliyor ve onun yoluna çıkmamaya özen gösteriyordu. Onun geldiğini görür veya duyarsa kalkıp oradan uzaklaşıyordu.</p>

  <p>Başka konularda da Beyaz Diş’in öğrenmesi gereken bir sürü şey vardı. Sierra Vista’nın karmaşık meselelerine bakılırsa, Kuzey Topraklarındaki hayat çok daha yalındı. Öncelikle, sahibinin ailesini tanıması gerekiyordu. Aslında buna hazırlıklı sayılırdı. Mitsah ve Kloo-kooch, nasıl Boz Kunduz’a aitlerse, onun ekmeğini, onu ateşini, onun battaniyesini paylaşıyorlarsa, şimdi Sierra Vista’da ev ve içindeki tüm sakinler de sevgili sahibine aitti.</p>

  <p>Ama bu ikisi arasında hem çok az ayrım, hem de çok büyük farklılıklar vardı. Bir kere Sierra Vista, Boz Kunduz’un çadırından çok daha büyüktü. Dikkate alınması gereken bir sürü insan vardı. Yargıç Scott vardı, karısı vardı. Sahibinin kız kardeşleri, Beth ile Mary vardı. Sonra yine efendisinin karısı Alice ile dört ile altı yaşlarındaki çocukları Weedon ile Maud vardı. Ne tüm bu insanları, ne de aralarında olan ve hiçbir zaman bilmediği, bilemeyeceği kan bağını, akrabalığı ona anlatmanın bir yolu vardı. Yine de kısa süre içinde anladı ki onların hepsi sahibine aittir. Sonra gözlemleyerek, herhangi bir fırsat çıktığında bunu değerlendirerek, hareketleri, konuşmaları, seslerindeki tonlamaları inceleyerek bu insanların her birinin sahibiyle olan yakınlığını ve onun sevgisine mazhar olma derecesini yavaş yavaş öğrendi. Ve onlara, ortaya çıkan bu standarda göre davrandı. Bir kişinin sahibinin gözündeki değeri neyse, o da aynı değeri veriyor; sahibince değerli olan şeyleri bağrına basıp özenle koruyordu.</p>

  <p>İki ufaklık için de durum buydu. Bütün hayatı boyunca çocuklardan hoşlanmamıştı. Hele de ellerinden… Nefret eder, korkardı o ellerden. Yerli köylerinde geçirdiği günlerde onların zorbalığını ve vahşiliğini öğrendiği dersler hiç de şefkat dolu anlar değildi. Weedon ile Maud ona ilk yaklaştığında gürleyerek onları uyarmış ve zarar verici bir görünüme bürünmüştü. Ancak sahibinin tokadı ve sert sözleri sonucunda onların okşamalarına izin vermek zorunda kaldı ama o küçük ellerin dokunuşu altında sürekli gurladı ve hiç de güzel bir şarkının mutlu notaları yoktu bu seste… Sonradan küçük kızla oğlanın sahibinin gözünde çok büyük değeri olduğunu gözlemledi. Ondan sonra çocukların okşaması için ne sahibinin sert bir söz etmesi, ne de sıkı sıkı tutması gerekti onu.</p>

  <p>Beyaz Diş, içinden şefkat taşan bir varlık olmadı hiçbir zaman. Sahibinin çocuklarına mecburen ama dürüst bir şekilde teslim oldu ve acı veren bir ameliyata katlanır gibi katlandı yaramazlıklarına. Artık onları daha fazla çekemeyeceğini anladığı an kalkıp kararlı biçimde, ağır adımlarla yürür giderdi yanlarından. Bir süre sonra onları sevmeye bile başladı. Yine belli etmiyordu elbette. Yanlarına giden hiç kendisi olmadı. Ama onları görünce kalkıp gitmek yerine yanına gelmelerini bekliyordu artık. Biraz daha zaman geçtikten sonra, ufaklıklar yanına yaklaşırken Beyaz Diş’in gözlerine bir memnuniyet ışığının yerleştiği, çocuklar başka eğlenceler için onun yanından ayrılırkense arkalarından ilgiyle ve hayıflanarak baktığı görülüyordu.</p>

  <p>Bütün bunlar birer gelişmeydi ve zaman alıyordu. Beyaz Diş’e göre ufaklıklardan sonra Yargıç Scott geliyordu. İhtimal, bunun iki nedeni vardı. Birincisi, zaten efendisinin sahip olduğu değerli varlıklardan biri olduğu gayet açıktı; İkincisiyse duygularını belli etmeyen, mesafeli bir insandı. Yargıç gazete okurken Beyaz Diş büyük şöminenin önünde onun ayakları dibinde yatmaktan hoşlanır, o da zaman zaman bir bakış veya bir sözle onu ödüllendirirdi. Yargıcın, onun mevcudiyetini ve varoluşunu kabul ettiğinin belirtisi olan ve Beyaz Diş’e herhangi bir külfet getirmeyen hareketlerdi bunlar. Ama bütün bunlar ancak efendisi ortada yokken geçerliydi. O ortaya çıktığı anda Beyaz Diş açısından diğer tüm varlıkların varoluşu sona eriyordu.</p>

  <p>Beyaz Diş ailenin tüm üyelerinin kendisini okşamasına ve sevgisini göstermesine müsaade ediyordu ama sadece sahibine verdiği şeyleri onlardan esirgedi. Onların hiçbir okşaması boğazından o hoşnutluk dolu şarkının yükselmesini sağlamadı ve ne kadar uğraşırsa uğraşsınlar, kendilerine sokulması için Beyaz Diş’i asla ikna edemediler. Bu teslimiyet ve kendinden vazgeçme hali, bu mutlak güven sadece efendisi için geçerliydi. Aslında Beyaz Diş aile üyelerine, sevgili sahibine ait varlıklar olarak görmek dışında bir anlam yüklememişti hiç.</p>

  <p>Beyaz Diş, aile ile evin hizmetkârlarını birbirinden ayırt etmeyi de erkenden öğrendi. Hizmetkârlar ondan korkar, o da onlara saldırmaktan kaçınırdı. Çünkü yine sahibine ait görürdü onları. Beyaz Diş ile onlar arasında tarafsızlıktan öte bir şey yoktu. Klondike’taki Matt gibi onlar da sahibinin yemeklerini pişirir, bulaşıkları yıkar ve diğer işleri yaparlardı. Özetle onlaç ev halkının eklentileriydi.</p>

  <p>Ev dışında da Beyaz Diş’in öğrenmesi gereken bir sürü şey vardı. Sahibinin ülkesi büyük ve karmaşık bir yer olmakla beraber bir sınırı vardı. Arazi, caddede bitiyordu. O sınırın dışı, yani diğer cadde ve sokaklar, tüm tanrıların ortak kullanımına aitti. Sonra başka çitler ve o çitlerin içinde başka tanrıların egemen olduğu alanlar vardı. Bütün bunların nasıl idare edileceğini ve kimin kime nasıl davranacağını belirleyen binlerce yasa vardı ama Beyaz Diş tanrıların konuşmalarını anlamıyordu ve tecrübe dışında bunu öğrenmesinin yolu yoktu. Şu ya da bu yasayı çiğnediği söylenene kadar kendi doğal içgüdülerine itaat ediyordu. Aynı şey birkaç kez tekrarlandığında yasayı öğreniyor ve sonrasında ona uyuyordu.</p>

  <p>Öte yandan eğitiminin en etkili aracı, efendisinin elinin tokadı ve sesinin azarıydı. Ona duyduğu müthiş sevgi nedeniyle sahibinin en yumuşak tokadı bile Boz Kunduz’un veya Güzel Smith’in bütün o dayaklarından çok daha fazla acıtıyordu canını. Çünkü onlar sadece etini yakmış, etin altındaki ruh bütün görkemi ve el değmemişliğiyle öfkesini korumuştu. Sahibinin tokadıysa, etini yakmayacak kadar hafifti daima. Ama çok daha derinlere işliyordu. Kendini onaylamadığının ifadesiydi ve Beyaz Diş’in ruhu solup gidiyordu bu durumda.</p>

  <p>Aslında o tokat çok az kullanılıyordu. Efendinin sesi yetiyordu. Beyaz Diş o sesi duyarak bir şeyi doğru mu yaptı, yanlış mı, anlıyordu. Kendini o sesle toparlıyor, hareketlerine o sesle düzen veriyordu. Dümenini ona göre çevirdiği, yeni bir ülkenin ve hayatın yöntemlerinin haritasını ona göre çıkarmayı öğrendiği pusulaydı o ses.</p>

  <p>Kuzey Topraklarındaki tek evcil hayvan köpekti. Diğer tüm hayvanlar Yabani Hayatta yer alıyor, fazla korkutucu olmayanlarını köpeklerin yağmalaması meşru sayılıyordu. Beyaz Diş, bütün hayatı boyunca beslenmek için canlı yiyecekler aramıştı. Güney Topraklarında da bundan başka bir şey olabileceği aklının ucundan geçmezdi. Santa Clara Vadisi’ndeki ilk günlerde dersini alacağı bir şeydi bu. Sabah erken saatlerde evin oralarda boş boş dolanırken kümesten kaçmış bir tavuğa rastladı. Beyaz Diş’in doğal güdüsü, onu yemekti. Bir dizi sıçrayış, dişlerin şimşek gibi açılıp kapanışı ve korku içinde bir ciyaklama sonucunda o maceracı tavuk, Beyaz Diş’in midesine indi. Çiftlikte beslendiği için yağlı ve yumuşaktı. Beyaz Diş dudaklarını yalarken bunun güzel bir yemek olduğuna karar verdi.</p>

  <p>Günün ilerleyen saatlerinde ahırların orada kümesinden uzaklaşmış başka bir tavuğa rastladı. Seyislerden teki tavuğu kurtarmak için koştu. Beyaz Diş’in soyunu bilmediğinden silah olarak yanına küçük bir kamçı almıştı. Kamçının ilk inişinde Beyaz Diş tavuğu bırakıp adama yöneldi. Onu kamçı değil, ancak sopa durdurabilirdi. Adama doğru saldırırken üzerinde şaklayan ikinci kamçı darbesinden kaçınmadan ve hiç ses çıkarmadan boğazına doğru sıçrayınca “Tanrım!” diye bağırıp geri çekildi seyis. Elindeki kamçıyı yere bırakıp kollarıyla boğazını korumaya çalışıyordu. Bileğiyle dirseği arasındaki kısım kemiğine kadar yırtıldı.</p>

  <p>Adam çok korkmuştu. Sinirini asıl bozan şey Beyaz Diş’in vahşetinden ziyade sessizliğiydi. Yarılmış ve kanayan koluyla boğazını ve yüzünü korumaya uğraşarak ahıra doğru çekilmeye çalışıyordu. Collie tam o anda sahneye girmeseydi, çok zor durumda kalacaktı. Dick’in hayatını kurtardığı gibi, şimdi de seyisin hayatını kurtarıyordu Collie. Çılgınca bir öfkeyle Beyaz Diş’in üzerine saldırdı. Haklıydı işte. Hata yapan tanrılardan daha iyi tanımıştı karşısındakini. Bütün kuşkuları doğru çıkmıştı. O kadim yağmacı, yine eski numaralarına başvuruyordu.</p>

  <p>Seyis ahıra kaçtı. Beyaz Diş de gerileyerek Collie’nin nefret dolu dişlerine omzunu sunarken bir yandan da daire üzerine daire çiziyordu. Ama Collie, her zamankinden farklı olarak bu sefer makul bir kötekten sonra bile peşini bırakmadı. Tersine gittikçe öylesine kızıp öfkeleniyordu ki sonunda Beyaz Diş itibarı, onuru falan bırakıp tarlalara vurarak düpedüz kaçtı ondan.</p>

  <p>Efendisi, “Tavukları rahat bırakmayı öğrenmesi lazım,” diyordu. “Ama ancak suçüstü yakalarsam ona dersini verebilirim.”</p>

  <p>O suç, iki gece sonra işlendi ama efendinin tahmin ettiğinden çok daha büyük bir ölçekte. Beyaz Diş, kümesi ve içindeki tavukların alışkanlıklarını yakından izlemişti. Geceleyin tavuklar tüneklerine konduktan sonra yakın bir yere istiflenen kerestelerin üzerine tırmandı. Oradan kümesin üzerine sıçrayıp çatıyı aşarak içeri atladı. Bir an sonra katliam başlamıştı.</p>

  <p>Ertesi sabah efendisi sundurmaya çıktığında gözüne ilk çarpan şey, seyis tarafından sıralanmış elli beyaz Leghorn tavuğuydu. Önce şaşkınlıktan sonra da hayranlıktan yumuşak bir ıslık tutturdu. Beyaz Diş’i gördü sonra; hiçbir utanç veya suçluluk belirtisi göstermiyordu. Tersine beceri gerektiren, övgüye layık bir iş başarmış gibisine kurumla dolaşıyordu. Ne büyük günah işlemiş olduğunun farkında değildi. Hiç de hoşa gitmeyecek bir görevle yüz yüze kalan efendinin dudakları gerildi. Sonra yaptığının farkında olmayan bu suçluya doğru sertçe yürüdü. Sesinde tanrıların gazabı vardı. Beyaz Diş’in burnunu katledilmiş tavuklara doğru eğip sağlam, ses getiren bir tokat attı.</p>

  <p>Beyaz Diş bir daha hiç kümesi basıp yağmalamadı. Yasa bunu yasaklıyordu ve o dersini almıştı. Sonra sahibi onu kümese götürdü. Beyaz Diş’in doğal içgüdüsü, canlı etlerin etrafında koşuşturduğunu, burnunun dibinde yürüdüğünü gördüğünde saldırmaktı. İçgüdüsüne uyacakken sahibinin sesiyle durduruldu. Bu şekilde kümeste yarım saat kadar kaldılar. Zaman zaman içgüdüsü içini kaplıyor ve her seferinde ona teslim olacakken sahibinin sesi tarafından durduruluyordu. Yasayı böylece öğrendi ve ondan sonra tavukları bir kenara bıraktı. Onları görmemeyi öğrenmişti.</p>

  <p>Bir öğle yemeğinde Beyaz Diş’e verdiği dersi anlattığında Yargıç Scott, “Bir tavuk katilini asla eğitemezsin,” diyerek üzgün üzgün başını sallıyordu. “Bir kere bunu alışkanlık edinmiştir. Ayrıca kanın da tadını almıştır.” Yine üzgün üzgün salladı başını.</p>

  <p>Ama Weedon Scott, babasıyla aynı fikirde değildi.</p>

  <p>Sonunda, “Bakın ne yapacağım,” diye meydan okudu ona. “Beyaz Diş’i bütün öğleden sonra tavuklarla beraber kümese kilitleyeceğim.”</p>

  <p>Yargıç, “Biraz da tavukları düşünseydin,” diye karşı çıktı bu fikre.</p>

  <p>Ama oğlu, “Sonra da,” diye devam etti, “öldürdüğü her tavuk için bir altın dolar ödeyeceğim.”</p>

  <p>Beth araya girip, “O zaman babama da bir ceza belirlemeniz lazım,” dedi.</p>

  <p>Kardeşi de onu destekleyince masada herkes bu öneriyi onayladı. Yargıç Scott da başını sallayarak kabul etti.</p>

  <p>Weedon Scott, “Peki o zaman,” diye bir an düşündü. “Akşamüstü geldiğinde Beyaz Diş tek bir tavuğa bile zarar vermemişse, kümeste geçirdiği her on dakika başına bir kere, yargıç kürsüsünden hüküm açıklar gibi ağır ağır ve ciddiyetle, ‘Beyaz Diş, sen benim sandığımdan çok daha akıllıymışsın’ diyeceksiniz ona.”</p>

  <p>Gizli bir noktadan bütün aile gösteriyi seyretti. Fos çıkmıştı. Sahibi tarafından kümese kilitlenip bırakılan Beyaz Diş yatıp uyudu. Bir keresinde kalkıp su içti. Gözü tavukları görmüyordu bile. Orada yoktular sanki. Saat dört olunca birkaç adım gerilip sıçrayarak kümesin çatısına çıktı, oradan da dışarı atlayıp ağır adımlarla eve doğru yürümeye başladı. Yasayı öğrenmişti. Sonra sundurmada, keyiften mest olmuş ailenin gözleri önünde Yargıç Scott, Beyaz Diş’in yüzüne bakarak, ağır ağır ve ciddiyetle, tam on altı kere, “Beyaz Diş, sen benim sandığımdan çok daha akıllıymışsın,” dedi.</p>

  <p>Beyaz Diş’in aklını karıştıran ve yüzünün sıkça kızarmasına neden olan şey, yasaların çokluğuydu. Başka tanrılara ait tavuklara da dokunmaması gerektiğini öğrenmek zorunda kalmıştı. Sonra kediler, tavşanla^ hindiler vardı, bunlar da ellenmeyecekti. Aslında yasanın ancak bir kısmını öğrendiği zaman bile yasa hakkındaki izlenimi, herhangi bir canlıya dokunmanın yasaklanmış olduğuydu. Arkadaki büyük çayırda, bir keresinde bir bıldırcın burnunun dibinde pır pır uçup durdu da hiçbir zarar görmedi. Coşku ve heyecandan tir tir titrese de içgüdülerini kontrol edip bir şey yapmadan durabilmişti Beyaz Diş. Tanrıların iradesine uyuyordu.</p>

  <p>Ama bir gün yine arkadaki büyük çayırda Dick’in yabani bir tavşanın peşinden koştuğunu gördü. Sahibi ona bakıyor ama herhangi bir müdahalede bulunmuyordu. Hatta kendisini de ava katılmaya teşvik etti. Yabani tavşanlar hakkında herhangi bir yasak olmadığını bu şekilde öğrendi. Sonunda yasanın tamamını iyice belledi. Kendisiyle bütün evcil hayvanlar arasında herhangi bir düşmanlık olmamalıydı. Sevmeseler de en azından saldırgan olmamalılardı birbirlerine karşı. Ama diğer hayvanlar; sincaplar, bıldırcınlar, yabani tavşanlar, insana baş eğip biat etmemişlerdi, Yabani Hayatın varlıklarıydı onlar. Ve bütün köpekler için meşru avlardı. Tanrıların koruduğu şey, sadece evcil hayvanlardı; bunlar arasında ölüme neden olabilecek bir çatışmaya izin yoktu. Kullarının hayatlarına ve ölümlerine karar verme gücü tanrıların elindeydi ve tanrılar, güçlerini kıskançlıkla korurlardı.</p>

  <p>Kuzey Topraklarının yalınlığından sonra Santa Clara Vadisi’nde hayat çok karmaşıktı. Uygarlığın bu karışık, belirsiz ve çetrefilli karmaşasının istediği en önemli şey kontroldü, kendini dizginleyip sınırlamaktı; benliğin, havada uçuşan incecik bir örümcek ağı gibi hassas, titrek, mütereddit ve temkinli ama aynı zamanda çelik kadar sert ve katı olmasıydı. Hayatın bin yüzü vardı ve Beyaz Diş hepsinin gereğini yerine getirmek durumunda olduğunu anlamıştı. Kasabaya, San Jose’ye gidilirken arabanın arkasında koştuğunda da öyleydi, kasabanın sokaklarında başıboş dolaştığında da. Hayat tüm derinliği, genişliği ve değişkenliğiyle akıp geçerken, sürekli duyularını etkileyip sarsıyor, sayısız ayarlamalar yapıp anında çeşitli karşılıklar vermesini talep ediyor ve hemen her zaman doğal güdülerini bastırmak zorunda bırakıyordu onu.</p>

  <p>Kolayca ulaşabileceği et parçalarının asılı durduğu kasaplar vardı mesela. Bu etlere dokunmamalıydı. Sahibinin gittiği evlerde çatılmaması gereken kediler vardı. Ve her yerde kendisine hırlayan ama saldırılmaması lazım gelen köpekler bulunuyordu. Sonra kalabalık kaldırımlarda sayısız insanın dikkatini çekiyordu. Durup ona bakıyor, birbirlerine gösterip inceliyor, ona bir şeyler söylüyor ve en kötüsü de dokunuyorlardı. Tüm bu yabancı ellerin vahim temaslarına katlanmak zorundaydı. Buna bile tahammül etmeyi başardı. Üstelik ne içine kapandı, ne de huysuzlaştı. Azametli haliyle çok sayıda tanrının dikkatini çekiyor, onların iltifatlarını kabule tenezzül ediyordu. Öte yandan onda öyle bir şey vardı ki fazla yakınlaşmalarını da önlüyordu. Kafasını şöyle bir okşayıp kendi cesaretlerine hayran halde geçip gidiyorlardı.</p>

  <p>Oysa Beyaz Diş için işler o kadar kolay değildi. San Jose’nin kenar mahallelerinde arabanın arkasından koşarken üzerine taş atmayı alışkanlık haline getiren çocuklar vardı. Peşlerine düşüp onları perişan etmesine izin olmadığını biliyordu. Burada kendini koruma içgüdüsünü ihlale mecbur kalıyor ve bu içgüdüsünü ihlal ettikçe ehlileşiyor, uygar olarak nitelendirilmeyi hak ediyordu.</p>

  <p>Ancak Beyaz Diş, bu durumdan tamamen tatmin olmuş değildi. Hak ve adalet konusunda soyut kavram ve fikirleri yoktu. Ama hayatta belli bir hakkaniyet vardır ve taş atan çocuklara karşı kendini korumasının engellenmesi, içindeki bu adalet duygusunu rahatsız ediyordu. Tanrılarla arasındaki antlaşmaya göre onların kendisine bakma ve koruma sözü verdiğini çoktan unutmuştu. Sonra günün birinde sahibi elinde kamçısıyla arabadan fırlayıp taş atanları bir güzel marizledi. Bundan sonra taş atmadılar. Beyaz Diş bunu anladı ve tatmin oldu.</p>

  <p>Buna benzer bir deneyim daha yaşadı. Kasabaya sapan kavşaktaki barın önünde duran ve ne zaman oradan geçse koşup üzerine saldıran üç köpek vardı. Ne kadar ölümcül dövüşebileceğim bilen efendisi, dövüşmesini engelleyen yasayı ona sürekli hatırlatmaktan geri durmuyordu. Netice itibariyle bu dersi gayet iyi belleyen Beyaz Diş, ne zaman oradan geçerse akla karayı seçiyordu. Her seferinde köpeklerin ilk saldırısını hırlayarak uzaklaştıran Beyaz Diş onları belli bir mesafede tutmayı başarıyor ama arkasından geliyor ve sürekli havlayıp hırlayarak hakaret ediyorlardı. Bu bir süre böyle devam etti. Hatta bardaki adamlar köpekleri ona saldırması için teşvik bile ediyorlardı. Bir gün açıkça köpekleri üzerine saldırttılar. Sahibi arabayı durdurdu.</p>

  <p>“Git,” dedi Beyaz Diş’e.</p>

  <p>Beyaz Diş inanamıyordu. Bir sahibine bir köpeklere baktı. Sonra tekrar ve bu sefer büyük bir coşkuyla baktı sahibine.</p>

  <p>Sahibi başıyla onayladı. “Gidebilirsin dostum. Ye şunları!”</p>

  <p>İkiletmedi Beyaz Diş. Dönüp sessizce düşmanlarının üzerine atladı. Üçü birlikte karşısına çıktılar. Büyük bir hırlama, gürleme, dişlerin birbirine çarpması, bedenlerin birbirine dolanması… Yolun tozları kalkıp kavga edenleri bir bulut gibi gözlerden sakladı. Birkaç dakika sonra iki köpek tozun içinde can çekişiyor, üçüncüsüyse tabana kuvvet kaçıyordu. Hendeğin üzerinden atlayıp demiryolu çiti boyunca tarlaların içinden koşmaya başladı. Beyaz Diş toprağın üzerinde kayan kurt koşusuyla, kurt hızı, çevikliği ve sessizliğiyle peşine düştü, tarlaların ortasında yere indirip katletti onu.</p>

  <p>Bu üçlü katliam sonucunda köpeklerle fazla bir sorunu kalmadı. Haber vadinin her tarafına yayıldıkça adamlar köpeklerinin Savaşan Kurt’a sataşmaması için gerekeni yaptılar.</p>
</body>
</html>