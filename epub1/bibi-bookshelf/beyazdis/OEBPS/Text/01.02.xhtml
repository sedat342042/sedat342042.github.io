<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h1>II <span>Dişi Kurt</span></h1>

  <p>Kahvaltı ettiler, az sayıdaki kamp malzemelerini kızağa yüklediler ve daha kızıllığını yitirmemiş ateşe sırtlarını dönüp karanlığa daldılar. O anda yırtıcı hüzün taşıyan çığlıklar yükselmeye başladı etraftan; karanlığın ve soğuğun içinden birbirini çağıran ve karşılık veren çığlıklar. Sonra bu konuşma kesildi. Gün, saat dokuzda ışıdı. Gökyüzü gün ortasında güney yönünde hafifçe ısınarak pembeye büründüğünde, güneşli topraklarla kuzey dünyası arasındaki sınırı da çiziyordu. Ama o pembelik bile hızla azalıp söndü. Güneşin gri ışığı saat üçe kadar ancak devam edip sonra yavaşça kararınca Kuzey gecesinin kasveti, yalnız ve sessiz diyarın üzerine çöktü.</p>

  <p>Karanlık bastırdıkça sağ, sol ve arkadaki çığlıklar da iyice yaklaşıyordu. O kadar yaklaştılar ki canla başla didinen köpeklere birkaç kez kısa süreli panikler yaşattılar.</p>

  <p>Bu tür paniklerin birinden sonra Henry ile beraber köpeklerin koşumlarını düzelten Bill şöyle dedi:</p>

  <p>“Bir yerlerde bir ava rastlasalar da bizi bırakıp gitseler.” Henry, “Hakikaten sinirlerini feci bozuyorlar insanın,” diye paylaştı onun duygularını.</p>

  <p>Kamplarını kurana kadar da bir daha konuşmadılar.</p>

  <p>Henry, sert bir darbe sesi, BilPin haykırışı ve köpeklerin arasından gelen acı dolu bir çığlıkla yerinden fırladığında, eğilmiş, kaynayan fasulye tenceresine buz takviyesi yapıyordu. Doğrulduğu anda belli belirsiz bir gölgenin karların üzerinden karanlığa sığındığını gördü. Sonra Bill’e çarptı gözü; bir elinde sopası, öteki elinde güneşte kurutulmuş bir somon balığının kuyruklu kısmı, yarı zafer kazanmış, yarı süngüsü düşmüş halde köpeklerin arasındaydı.</p>

  <p>“Yarısını aldı,” dedi, “tam o anda ben de indirdim tepesine. Cıyaklamasını duydun mu?”</p>

  <p>Henry, “Nasıl bir hayvandı?” diye sordu.</p>

  <p>“Tam göremedim. Dört ayağı, bir ağzı vardı, kürklüydü ve aynı diğer köpeklere benziyordu.”</p>

  <p>“Tahminimce evcilleşmiş bir kurt o.”</p>

  <p>“Evcilleşmiş midir, ne haltsa, beslenmek için buraya gelip balıktan pay alıyor.”</p>

  <p>O gece yemekten sonra dikdörtgen sandığın üzerine oturup pipolarını çekerlerken parıldayan gözlerden oluşan çember daha da yaklaştı.</p>

  <p>Bill, “Keşke bir geyik sürüsüne rastlaşa da çekip gitse şunlar, bizi rahat bıraksalar,” dedi.</p>

  <p>Henry bu sefer bu isteği o kadar da halden anlar gibi görünmeyen bir homurtuyla karşılayınca, o ateşe, Bill ise ateşin aydınlığının hemen ardındaki karanlıkta parıldayan gözlerin çemberine bakarak çeyrek saat boyunca konuşmadan oturdular.</p>

  <p>Bill, “Keşke tam şu anda Fort McGurry’de olsaydık,” diye başladı yine.</p>

  <p>Ama bu sefer Henry, “Kes artık şu keşkelerini de sızlanmalarını da…” diye patladı. “Miden rahatsız. Seni söyleten bu. Al şuradan bir kaşık karbonat, bak göreceksin nasıl rahatlayacak, daha iyi bir yol arkadaşı olacaksın.”</p>

  <p>Sabah Henry’yi uyandıran şey, Bill’in ağzından dökülen yakası açılmadık küfürler ve lanetler oldu. Dirseği üzerine doğrulup baktığında yoldaşının tazelenmiş ateşin başında ve köpeklerin arasında durduğunu, elini kolunu sallayarak verip veriştirdiğini ve öfkeden yüzünün şeklinin bozulduğunu gördü.</p>

  <p>“Hey,” diye bağırdı. “Yine ne oldu?”</p>

  <p>“Frog gitmiş,” diye geldi cevabı.</p>

  <p>“Yapma.”</p>

  <p>“Aynen öyle.”</p>

  <p>Henry battaniyenin içinden fırlayıp köpeklerin yanına vardı. Onları dikkatle saydıktan sonra köpeklerinden birini daha ellerinden alan Issız Diyarın güçlerine sövüp sayan ortağına katıldı.</p>

  <p>Bill, “Frog, takımın en kuvvetli köpeğiydi,” diyerek düşüncesini ilan etti.</p>

  <p>Henry de ekledi: “Ve hiç de salak değildi,”</p>

  <p>İki gün içinde ikinci köpeğin mezar kitabesi böylece yazılmış oldu.</p>

  <p>Sıkıntılı kahvaltıdan sonra kalan dört köpek kızağa koşuldu. O gün de önceki günlerin tekrarıydı. Adamlar donmuş dünyanın yüzünde büyük bir çabayla yol alırken hiç konuşmuyorlardı. Görünmeyen ama peşlerinden de ayrılmayanların çığlıkları sayılmazsa, sessizlik hiç bozulmuyordu. Öğleden sonra karanlığın çökmesiyle beraber, artık âdet olduğu üzere, izleyicileri ve çığlıkları iyice yaklaşıyor, köpeklerse heyecanlanıp korkarak koşumları birbirine dolaştırıyor, bu da iki adamı iyice bunaltıyordu.</p>

  <p>Geceleyin, Bill, yaptığı işi tamamlayıp doğrulurken, “Alın bakalım salaklar. Yerinize mıhladım sizi,” dedi memnuniyetle.</p>

  <p>Henry pişirdiği yemeği yarım bırakıp ne olup bittiğini görmeye geldi. Ortağı köpekleri bağlamakla kalmamış, onları yerliler gibi sırıklarla bağlamıştı. Her köpeğin sırtına deri bir kayış takmıştı. Boynuna çok yakın bağladığı için köpeğin dişleriyle ulaşamayacağı bu kayışın ucuna 1-1,5 metrelik sağlam bir sırık düğümlemişti. Sırığın öbür ucunu da yine deri kayışla yerdeki bir kazığa bağlamıştı. Böylece köpek sırığın kendi boynundaki ucunu dişleriyle kemiremiyordu. Öbür uçtaki deri bağlara ulaşmasına da aradaki sırık engel oluyordu.</p>

  <p>Henry takdirle başını salladı.</p>

  <p>“Bizim Kulaksız’ı da ancak böyle bir tertibat tutabilir,” dedi. “Yoksa dişleriyle deriyi bıçak gibi keser üstelik çok daha hızlı becerirdi. Şimdi hepsi sabaha kadar sapasağlam yerlerinde kalacaklar.”</p>

  <p>Bill de, “Evet, sabaha burada olacaklarına bahse girerim,” diye doğruladı onu. “İçlerinden biri eksilsin, kahvemi içmeden çıkarım yola.”</p>

  <p>Yatma vakti gelince, Henry onları kuşatmış parıldayan gözler çemberini işaret ederek, “Tabii, biliyorlar onları öldürecek kadar kurşunumuzun olmadığını,” yorumunu yaptı. “Halbuki üzerlerine şöyle bir-iki el ateş edebileydik, daha saygılı olurlardı. Her gece daha da yaklaşıyorlar. Gözlerini ateşten ayırıp karanlığa doğru iyice bak şuraya! Gördün mü şunu?”</p>

  <p>İki adam ateşin ışığının hemen kenarındaki belirsiz şekillerin hareketlerine bakarak biraz oyalandılar. Karanlıkta parıldayan bir çift gözün olduğu noktaya dikkatle ve ısrarla bakıldığında hayvan yavaş yavaş bir şekle bürünüyordu. Hatta kimi zaman o şekillerin hareket ettiği bile görülebiliyordu.</p>

  <p>Köpeklerin arasından gelen bir ses adamların dikkatini çekti. Kulaksız kısa ve istekli inlemelerle sırığının izin verdiği oranda karanlığa doğru hamle ediyor, sık sık dişleriyle çılgın gibi sırığa saldırıyordu.</p>

  <p>Henry fısıltıyla, “Şuna bak Bill,” dedi.</p>

  <p>Köpeğe benzer bir hayvan, sinsice, yandan yandan, kayar gibi ateşin ışığına doğru süzüldü. Hareketlerinde güvensizlikle cüretin karışımı vardı; ihtiyatla adamları gözlerken bütün dikkatini köpeklerin üzerine yoğunlaştırmıştı. Kulaksız, bu davetsiz misafire doğru gitmek için sırığını bütün gücüyle zorluyor ve arzuyla inildiyordu.</p>

  <p>“Salak Kulaksız pek de korkmuşa benzemiyor,” dedi Bill, alçak bir sesle.</p>

  <p>Henry de fısıltıyla karşılık verdi: “Yabancı, dişi bir kurt. Dobiş ile Frog’un durumu şimdi anlaşıldı. Sürü, demek ki bu dişiyi yem olarak kullanıyor. Bu, köpekleri ayartıp dışarı çekiyor, sonra da bütün sürü üzerine çullanıp geleni mideye indiriyor.”</p>

  <p>Ateşten bir çatırtı geldi. Bir kütük, etrafa alevler saçarak gürültüyle ikiye ayrıldı. Yabancı hayvan da bu ses üzerine sıçrayıp karanlığa kaçtı.</p>

  <p>Bill, “Henry, düşünüyorum da…” diye söze başladı.</p>

  <p>“Ne düşünüyorsun?”</p>

  <p>“Düşünüyorum da sopayı kafasına indirdiğim hayvan herhalde buydu.”</p>

  <p>Henry’nin cevabı, “Kesin odur,” oldu.</p>

  <p>Bill devam ediyordu: “Ve tam bu noktada belirtmek isterim ki bu hayvanın kamp ateşiyle tanışıklığı hem çok şüpheli, hem de namussuzca bir şey.”</p>

  <p>“Özsaygı sahibi bir kurdun bilmesi gerekenden çok daha fazlasını bildiği kesin,” diyerek Henry de onayladı bu düşünceyi. “Yemek vaktinde köpeklerin arasına karışmayı bilen bir kurt, bazı tecrübeler edinmiş bir kurttur.”</p>

  <p>Bill, “Yaşlı Villan’ın bir zamanlar bir köpeği vardı. Kurtlarla birlikte kaçıp gitmişti,” diye sesli düşünüyordu. “Tahmin etmeliydim. Little Stick’teki geyik otlağında kurtların arasından onu vurmuştum da bizim Yaşlı Villan bebekler gibi ağlamıştı. Üç yıldır görmüyormuş söylediğine göre. Demek bütün o yıllar boyunca kurtlarla birlikteymiş.”</p>

  <p>“Bence iyi tahmin ettin, Bill. Bu kurt bir köpek ve birçok kereler insanların elinden balık yemiş.”</p>

  <p>“Ve elime geçen ilk fırsatta aslen köpek olan o kurt, bir et parçasına dönüşecek,” diye kararını bildirdi Bill. “Artık bir hayvan kaybına daha tahammülümüz yok.”</p>

  <p>Henry, “İyi de sadece üç kurşunun var,” diye itiraz etti.</p>

  <p>Arkadaşının cevabı, “Öldüreceğime emin olmadan ateş etmem ben de,” oldu.</p>

  <p>Sabahleyin Henry ateşi tazeleyip arkadaşının horlamasına eşlik eden seslerle kahvaltıyı hazırladı.</p>

  <p>“O kadar rahat uyuyordun ki,” dedi arkadaşını kahvaltıya çağırırken, “uyandırmaya kıyamadım”.</p>

  <p>Bill uykulu uykulu yemeğini yemeye başladı. Fincanının boş olduğunu fark edince çaydanlığa uzandı. Ama çaydanlık onun uzanamayacağı bir yerde, Henry’nin yanındaydı.</p>

  <p>“Henry, baksana bir şey unutmadın mı?” diye kibarca kusur buldu arkadaşına.</p>

  <p>Henry özel bir dikkatle ona bakıp başıyla onayladı. Bill boş çaydanlığa uzandı.</p>

  <p>Henry, “Sana kahve yok,” dedi.</p>

  <p>Bill endişeyle sordu: “Kahve bitti mi?”</p>

  <p>“Yoo.”</p>

  <p>“İyi de sence şimdi ben yediklerimi rahat sindirebilecek miyim?”</p>

  <p>“Hayır.”</p>

  <p>Bill’in yüzü bir anda sinirden kıpkırmızı oldu.</p>

  <p>“O halde bunu nasıl açıklayacağını merakla bekliyorum,” dedi.</p>

  <p>Henry, “Azman gitmiş,” diye cevapladı bu soruyu.</p>

  <p>Bill hiç acele etmeden, kendini koy vermiş birinin tavırlarıyla başını çevirip bulunduğu yerden köpekleri saydı.</p>

  <p>“Nasıl olmuş?” diye sordu hissizce.</p>

  <p>Henry omuzlarını silkti. “Bilmiyorum. Ama bence Kulaksız onun iplerini kemirmeden olmaz bu iş. Kendi başına yapamazdı, orası kesin.”</p>

  <p>“Allahın belası köpek.” Bill, ciddi bir edayla ve yavaş yavaş konuşuyor, içinde herhangi bir öfkenin yeşerdiğine ilişkin en ufak bir belirti bile vermiyordu. “Kendi ipini kemiremediği için Azman’ın ipini kemirmiş.”</p>

  <p>Henry, kaybettikleri son köpeğe, “Neyse, artık Azınan’ın dertleri son buldu. Şimdiye kadar çoktan mideye indirmişlerdir. Şu an etraftaki yirmi kurdun midesinde hoplayıp zıplıyordur,” diye bir kitabe yazdı. “Biraz kahve al Bill.”</p>

  <p>Ama Bill başıyla reddetti.</p>

  <p>Henry çaydanlığı kaldırarak, “Hadi al,” dedi, rica edercesine.</p>

  <p>Bill kendi fincanını sertçe kenara çekti. “İçersem olmaz şimdi. Köpeklerden biri daha kaybolursa kahve içmem demiştim ve içmeyeceğim.”</p>

  <p>Henry, ayartıcı bir sesle, “Lanet kahve, nasıl da güzel olmuş,” dedi.</p>

  <p>Ama Bill’in inadı tutmuştu ve ona bu oyunu oynayan Kulaksız’a homurdanarak yağdırdığı lanetler eşliğinde kuru bir kahvaltı etti.</p>

  <p>Bill yola çıkarlarken, “Bu gece hiçbirini ötekine erişemeyecek şekilde bağlayacağım,” dedi.</p>

  <p>Daha yüz metre ancak gitmişlerdi ki önde giden Henry eğilip kar raketinin çarptığı bir şeyi yerden aldı. Karanlıkta ne olduğunu tam görememişti ama dokununca anladı. Geriye doğru attığı o şey kızağa çarparak zıpladı ve Bill’in ayağına kadar geldi.</p>

  <p>Henry, “Buna ihtiyacın olur belki,” dedi.</p>

  <p>Bill’den bir çığlık yükseldi. Azman’dan geriye kalan tek şeydi bu, onu bağladıkları sırıktı.</p>

  <p>“Azınan’ın kemiğini bile bırakmamışlar,” dedi Bill. “Baksana şu sırığı nasıl yalayıp yutmuşlar. Sırığın ucundaki deri kayışları bile yemişler. Çok aç bunlar Henry ve bu yol bitene kadar hem seni hem de beni mideye indirirlerse hiç şaşmam.”</p>

  <p>Henry meydan okurcasına güldü. “Daha önce kurtlar tarafından bu şekilde takip edildiğim olmamıştı ama bundan çok daha kötü günler yaşadım ve postumu kurtardım. Hiç merak etme Bill, senin canını almak için de şu bir avuç can sıkıcı yaratıktan çok daha fazlası lazım, evlat.”</p>

  <p>Bill ise uğursuz uğursuz homurdandı: “Bilmiyorum, bilmiyorum.”</p>

  <p>“McGurry’ye vardığımızda öğrenirsin o zaman.”</p>

  <p>“Hiç de o kadar rahat hissetmiyorum kendimi,” diye ısrar etti Bill.</p>

  <p>Henry, “Hasta olduğun için rengin solmuş, derdin de bu zaten,” diye tartışmayı bitirdi. “Senin ihtiyacın olan şey kinin ve McGurry’ye varır varmaz ağzını kininle dolduracağım.”</p>

  <p>Bill homurdanarak bu teşhisi paylaşmadığını gösterip sessizliğe büründü. Gün, diğer günlere benziyordu. Saat dokuzda hava aydınlandı. Göremedikleri güneş saat on ikide güney ufuklarını hafifçe ısıttı, sonra da üç saat içinde karanlığa dönüşecek olan soğuk grilik başladı.</p>

  <p>Güneşin kendini göstermek için boşuna çabaladığı dakikaların hemen ardından Bill kızağın içinden tüfeği çekip çıkararak şöyle demişti:</p>

  <p>“Sen devam et Henry. Ben gidip ne yapabilirim diye bir bakacağım.”</p>

  <p>Ortağı, “Kızağın yanından ayrılmasan daha iyi olur;” diye ona itiraz etti. “Sadece üç kurşunun var. Olacakları bilmek için kâhin olmaya gerek yok.”</p>

  <p>Bill zafer kazanmış bir edayla, “Şimdi kim sızlanıyor?” diye sordu.</p>

  <p>Henry buna cevap vermeyip ağır adımlarla yoluna tek başına devam ederken bir yandan da ortağının gözden kaybolduğu gri yalnızlığa sık sık endişeli bakışlar atıyordu. Bir saat sonra kızağın dolaşa dolaşa gitmek zorunda olduğu yerleri kestirmeden geçen Bill, Henry’ye yetişti.</p>

  <p>“Etrafa dağılmışlar ve geniş bir alanı kontrol ediyorlar,” dedi. “Yani hem bizi izliyorlar hem de başka av var mı, ona bakıyorlar. Anladın mı, bizi ele geçireceklerinden eminler ve bunun için beklemeleri gerektiğini biliyorlar. Bu arada etrafta yenecek bir şey varsa, onu da avlamak istiyorlar.”</p>

  <p>Henry, “Yani bizden emin olduklarını <em>düşünüyorlar</em>, öyle mi,” diye itiraz etti.</p>

  <p>Bill buna cevap vermedi. “Bazılarını gördüm. Çok zayıflar. Belli ki haftalardır bizim Dobiş, Frog ve Azman dışında bir şey yememişler. Hatta aralarından birçoğu onlara bile yetişememiştir. Dikkat çekecek kadar zayıflar. Kupkuru olmuşlar, bir deri bir kemik kalmışlar. Feci umutsuz haldeler, sana söyleyeyim. Fazla sürmez iyice kudururlar. Ondan sonra seyreyle sen gümbürtüyü.”</p>

  <p>Birkaç dakika sonra, o sıra kızağın arkasında yolculuk eden Henry alçaktan bir uyarı ıslığı çaldı. Bill dönüp baktı ve yavaşça köpekleri durdurdu. Arkalarında, son döndükleri dönemecin oradaki açıklıktan, yani biraz önce geçtikleri yoldan, tüylü bir şey geliyordu. Burnunu yoldaki izlere eğmiş, hiç çaba göstermeden koşuyormuş gibi kayarcasına ilerliyordu. Kızak durduğunda o da durdu, başını ani bir hareketle yukarı kaldırdı; burun delikleri onların kokularını yakalamış ve tek tek üzerinde çalışıyormuş gibi sürekli seğiriyordu.</p>

  <p>Bill, “Dişi kurt,” diye fısıldadı.</p>

  <p>Köpekler yere, karın üzerine yatmışlardı; Bill onları geçerek kızağın yanındaki ortağına yaklaştı. Günlerdir kendilerini takip eden ve daha şimdiden köpeklerinin yarısını yok etmeyi başaran kurda baktılar.</p>

  <p>Hayvan dikkatle etrafı inceledikten sonra öne doğru üç beş adım attı. Aynı şeyi birkaç kez tekrarlayınca arada yüz metre kadar mesafe kaldı. Ladin ağaçlarının yanında durup başını kaldırdı, kendisine bakan adamların kokularını ve görünüşlerini iyice inceledi. Tuhaf bir biçimde arzu dolu bakışlarla izliyordu onları, köpekler insanlara nasıl bakarsa öyle bakıyordu. Ama bakışlarındaki o arzuda köpeklerin sevgi ve bağlılığından eser yoktu. Açlığın yarattığı arzuydu bu; kurdun dişleri kadar acımasız, buzun kendisi kadar amansız bir arzu.</p>

  <p>Bir kurt için fazla iriydi; bir deri bir kemik haliyle bile türünün en irilerinden olduğunu gösteriyordu.</p>

  <p>Henry, “Omuz yüksekliği 75 santim var,” dedi. “Boyuysa, bahse girerim 1,5 metreden az değildir.”</p>

  <p>Bill ise, “Bir kurt için ne garip bir renk,” diye eleştirdi hayvanı. “Daha önce hiç kızıl kurt görmemiştim. Tarçına benziyor.”</p>

  <p>Aslında hayvan hiç de tarçın renkli değildi. Kürkü, normal kurt kürkü rengindeydi. Baskın rengi bozdu ama belli belirsiz kızılca bir tonu vardı; şaşırtıcı, bir anda görünüp kaybolan bir renkle ışıldayan, hayvanın görüntüsünün serabıymışçasına, o anda belirgin bir şekilde boz renkliyken, bir an sonra sıradan deneyimler çerçevesinde sınıflandırılamayacak belli belirsiz kızıl ışıltılar saçan bir ton.</p>

  <p>Bill, “Bir kızak köpeğine, koca bir haskiye benziyor,” dedi. “Şimdi bize kuyruk sallasa hiç şaşırmam.”</p>

  <p>“Hey haski!” diye onu çağırdı. “Gel buraya haski, adın neyse.”</p>

  <p>Henry, “Senden şu kadarcık bile korkmadı,” diye güldü.</p>

  <p>Bill hayvana tehditkâr biçimde elini sallayarak yüksek sesle bağırdı ama hayvanda en ufak bir korku belirtisi yoktu. Görebildikleri kadarıyla hayvandaki tek değişiklik, iyice dikkat kesilmesi oldu. Hâlâ onlara açlığın acımasız arzusuyla bakıyordu. Onlar etti ve o da açtı; yapabilse, gidip o anda onları yemek isterdi.</p>

  <p>Aklına gelen şeyden ötürü istemsiz olarak sesini alçaltan Bill, “Bana bak Henry,” dedi, “üç kurşunumuz var ve buradan çok kolay vururuz onu. Iskalama ihtimalimiz yok. O bizim üç köpeğimizi götürdü ve bizim de buna bir son vermemiz şart. Ne diyorsun?”</p>

  <p>Henry başıyla onayladı. Bill tüfeği dikkatle iplerin altından çekip çıkardı. Omzuna doğru yavaşça kaldırdı ama tüfek oraya hiç gitmedi. Çünkü o anda dişi kurt açıklıktaki yoldan bir sıçrayışta ağaçların arasına girip gözden kayboldu.</p>

  <p>İki adam birbirlerine baktılar. Henry her şeyi anlatan uzun bir ıslık koyverdi.</p>

  <p>Bill tüfeği yerine yerleştirirken kusuru kendinde arayarak, “Bunu tahmin etmeliydim,” dedi. “Yemek vakti köpeklerin arasına karışıp payını almayı bilen bir kurt, gürleyen boruyu da bilir elbette. Henry bak sana ne diyeceğim, başımıza bütün belaları açan, işte şu yaratıktır. Eğer o olmasaydı, şu anda üç yerine altı köpeğimiz vardı. Sana bir şey daha diyeyim Henry, gidip onu geberteceğim. Açık arazide vurulmayacak kadar akıllı. Ama ona pusu kuracağım. Adımın Bill olduğundan ne kadar eminsem, çalıların arkasında bekleyip onu vuracağımdan da o kadar eminim.”</p>

  <p>Ortağı, “Sakın fazla uzaklaşma,” diye uyardı onu. “Eğer sürü saldırırsa elindeki üç kurşunun ancak cehennemde üç çığlık kadar faydası olur. Çok aç bu lanet hayvanlar ve üzerine gelirlerse seni kesin yerler, Bill.”</p>

  <p>O akşam kamplarını erkenden kurdular. Üç köpek, kızağı altı köpek kadar hızlı ve o kadar uzun süre çekemediği gibi onlarda da artık görmezden gelinemeyecek kaytarma işaretleri kendini belli etmeye başlamıştı. Bill köpeklerin birbirlerinin kayışlarını kemiremeyecek mesafede bağlandıklarından emin olur olmaz, ikisi de erkenden yatıp uyudular.</p>

  <p>Ancak kurtların cesareti artmıştı ve adamlar gece boyunca birkaç kez uyanmak zorunda kaldılar. Kurtlar o kadar yakına geliyordu ki köpekler korkudan çıldırıyor, bu yüzden de o maceracı çapulcuları daha güvenli bir mesafede tutmak için ateşin zaman zaman tazelenmesi gerekiyordu.</p>

  <p>Yine ateşi tazelediği bu seferlerden birinde Bill battaniyenin altına süzülürken, “Gemilerini izleyen köpekbalıklarından bahseden gemiciler hakkında bir şeyler duymuştum,” dedi. “Kurtlar da karadaki köpekbalıkları. İşlerini nasıl yapacaklarını bizden daha iyi biliyorlar. Bizim peşimizi bırakmayacaklar çünkü onlara lazımız. Sonunda canımıza okuyacaklar, Henry. Sonunda kesin okuyacaklar canımıza.”</p>

  <p>Henry keskin bir tavırla, “Bu şekilde konuştuğuna göre zaten yarı yarıya okumuşlar demektir,” diye tersledi arkadaşını. “İnsan yenildiğini düşünürse, yarı yarıya öyle sayılır. Şu gevezeliklerine bakılırsa, zaten yarını yemişler senin.”</p>

  <p>Bill ise, “Senden ve benden çok daha iyilerini de yemiştir bunlar,” diye cevap verdi.</p>

  <p>“Kes artık dırdırlanıp sızlanmayı. Gına getirdin be!” Henry dönüp kızgın bir şekilde kendi tarafına yatarken BilPin de kendisi gibi bağırıp çağırmamasına biraz şaşırmış haldeydi. Bill’in tarzı böyle değildi oysa, sert sözler onu kolayca kızdırırdı. Henry uykuya dalmadan önce uzunca bir süre bu konuyu düşündü. Göz kapakları ağırlaşıp kendinden geçerken aklındaki düşünce şuydu: “Yanılmıyorum. Feci keyfi kaçtı bu çocuğun. Yarın onu biraz neşelendirmem lazım.”</p>
</body>
</html>