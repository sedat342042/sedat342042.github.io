<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h1>VI <em>Sevgili Sahip</em></h1>

  <p>Weedon Scott yaklaşırken Beyaz Diş de onu izliyor, herhangi bir cezaya boyun eğmeyeceğini belirtmek için tüylerini kabartıp hırlıyordu. Kanı akmasın diye bandajlanıp askıyla omza bağlanmış eli ısıralı yirmi dört saat geçmişti. Geçmişte Beyaz Diş ertelenmiş cezalar görmüştü. Şu anda da ertelenmiş bir cezayı çekmeye hazırlanıyordu. Başka türlü olabilir miydi? En kutsal şeylere saldırmış, bir tanrının kutsal etine dişlerini geçirmiş, sonra daha üstün beyaz tanrıya da aynı şeyi yapmıştı. Olayların doğal akışı içinde ve tanrılarla normal bir ilişki çerçevesinde onu korkunç bir şey bekliyordu.</p>

  <p>Tanrı gelip bir metre ötesine oturdu. Beyaz Diş bunda herhangi bir tehlike görmüyordu. Çünkü tanrılar dayak atacakları zaman ayakta dururlardı. Ayrıca bu tanrının elinde ne sopa, ne kırbaç, ne de silah vardı. Üstelik kendisi de bağlı değildi. Tanrı ayağa fırlarsa o da hemen güvenli bir mesafeye kaçabilirdi. Bu arada da bekleyip ne olacağını görecekti.</p>

  <p>Tanrı sessizce oturup hiçbir harekette bulunmayınca Beyaz Diş’in hırlaması giderek şiddetini kaybedip önce homurtuya dönüştü, sonra da gırtlağının derinliklerinde kaybolarak durdu. Ardından tanrı konuşmaya başladı. Sesini ilk duyduğunda Beyaz Diş’in boynundaki kıllar dikildi ve boğazından bir homurtu yükseldi. Ama tanrı hiçbir düşmanca hareket yapmayıp sakin sakin konuşmaya devam etti. Beyaz Diş bir süre onunla uyumlu bir şekilde hırlamaya devam etti, adamın sesiyle kurdun hırlamasının ritmi arasında bir uyum oluştu. Tanrı durmaksızın konuşuyordu. Daha önce kimse Beyaz Diş’le böyle konuşmamıştı. Yumuşak ve sakin bir tonla, Beyaz Diş’in içine işleyen bir sesle konuştu. Kendine ve içgüdülerinin tüm dürtmelerine rağmen Beyaz Diş giderek bu tanrıya güvenmeye başladı. İnsanlarla yaşadığı tüm tecrübelere ters düşen bir güvenlik duygusu hissediyordu.</p>

  <p>Uzunca bir süre sonra tanrı kalkıp kulübeye girdi. Dışarı çıktığında Beyaz Diş kaygıyla onu süzdü. Ne silah vardı elinde, ne kamçı, ne de sopa. Ne de sağlam elini arkasına saklamış bir şey gizliyordu. Aynı eskisi gibi, kalktığı yere, Beyaz Diş’ten bir metre uzağa oturdu. Küçük bir parça et tutuyordu. Herhangi bir harekete karşı tetikte, bütün vücudu gergin ve en ufak düşmanca eylem işaretini aldığı anda fırlayıp kaçmaya hazır durumdaki Beyaz Diş, kuşkuyla kulaklarını dikti ve aynı anda hem ete hem de tanrıya bakmayı başaran gözleriyle eti inceledi.</p>

  <p>Dayak yine ertelenmişti. Tanrı sadece elindeki eti Beyaz Diş’in burnuna doğru tutuyordu. Ette herhangi bir terslik yoktu gürünürde. Yine de Beyaz Diş kuşkuluydu; et kısa ve davetkâr hareketlerle burnuna doğru uzatılmasına karşın ona dokunmadı. Tanrılar çok kurnazdı ve bu zararsız et parçasının ardında ustalıkla hazırlanmış hangi kalleşliğin kendisini beklediğini bilemezdi. Geçmiş deneyimlerinden, özellikle de yerli kadınlarla yaşadıklarından biliyordu ki et ve dayak, birbiriyle feci biçimde ilişkiliydi.</p>

  <p>Sonunda tanrı elindeki eti Beyaz Diş’in ayağının önüne, karın üzerine attı. Beyaz Diş ete dönüp bakmadı, dikkatle kokladı. Eti koklarken bile gözleri tanrının üzerindeydi. Hiçbir şey olmadı. Eti ağzına aldı ve yuttu. Yine bir şey olmadı. Tersine tanrı ona başka bir parça et veriyordu. Yine elinden yemeyi reddetti ve yine et önüne atıldı. Birkaç kere tekrarlandı bu. Sonra da tanrının, eti Beyaz Diş’in önüne atmadığı an geldi. Eti elinde tutup büyük bir sabırla Beyaz Diş’e uzatıyordu.</p>

  <p>Et, iyi etti ve Beyaz Diş açtı. Ufak ufak, sonsuz bir ihtiyatla eti tutan ele yaklaştı. Sonunda eti elden yemeye karar verdiği vakit de geldi. Gözlerini tanrıdan hiç ayırmadan, kulaklarını arkaya yatırmış ve kılları istemsiz olarak kabarıp boynunda dalgalanır halde, kafasını ileri uzattı. Bir de en ufak bir numara istemediğini gösteren bir homurtu kükrüyordu boğazında alttan alta. Etten bir parça yedi ve hiçbir şey olmadı. Sonra parça parça etin hepsini yedi ve bir şey olmadı. Ceza yine ertelenmişti.</p>

  <p>Yanaklarını yalayıp bekledi. Tanrı konuşmaya devam ediyordu. Sesi iyilikle ve nezaketle doluydu. Beyaz Diş’in o ana kadar hiç yaşamadığı bir şeydi bu. Ve bu ses, yine içinde daha önce hiç hissetmediği bazı duyguları uyandırdı. Sanki belli bazı ihtiyaçları doyuruluyor, sanki içindeki bir boşluk dolduruluyordu; öylesine tuhaf bir tatmin duygusu içinde olduğunu fark etti. Sonra tekrar içgüdüleri ve geçmiş deneyimleri dürttü onu. Tanrılaş onun aklının alamayacağı kadar kurnazdılar ve istediklerini elde etmek için asla tahmin edilemeyecek yöntemlere sahiptiler.</p>

  <p>Al işte, akla gelen başa gelir! Tanrının can yakma konusunda usta eli uzanmış, kafasına doğru iniyordu. Ama bu arada tanrı sakinleştirici sesiyle yumuşacık konuşmaya devam ediyordu. Eli tehdit edici olmasına rağmen sesi güven aşılıyordu. Ve sesi yatıştırıcı olmasına rağmen eli güvensizlik yaratıyordu. Beyaz Diş çelişkili duygular ve dürtüler arasında ne yapacağını bilemez halde kalakalmıştı. Sanki parçalara ayrılacaktı; hiç alışık olmadığı bir tereddütle bocalayarak içinde büyük bir egemenlik mücadelesi veren karşıt güçleri birarada tutmak için o kadar korkunç bir kontrol uyguluyordu.</p>

  <p>Sonuçta ikisinin ortasını yaptı. Hem hırlayıp tüylerini kabartarak kulaklarım yatırdı, hem de ısırmadı veya fırlayıp kaçmadı. Bu arada el aşağı doğru inmeye devam ediyordu. Giderek yaklaştı, yaklaştı. Dikilmiş tüylerinin ucuna dokundu. Beyaz Diş o elin altında giderek daha çok büzüldü. El ise Beyaz Diş’e daha yaklaştı ve dokunuşları daha hissedilir hale geldi. İyice büzülen ve artık tir tir titreyecek duruma gelen Beyaz Diş yine de orada o şekilde durmayı başardı. Büyük eziyetti kendisine dokunup bütün içgüdülerini isyan ettiren bu el İnsanların ellerinden çektiği bütün fenalıkları bir günde unutmasına imkân yoktu. Ama tanrı böyle istiyordu ve Beyaz Diş de bütün gücüyle mücadele ederek bu iradeye teslim olmaya çalışıyordu.</p>

  <p>El, üzerinden kalkıp pışpışlayan, okşayan bir hareketle tekrar dokundu kendisine. Bu böyle sürdü. Ama elin kalktığı her an, altındaki tüyler de kalkıyordu. Ve elin tekrar üzerine dokunduğu her seferinde kulakları arkaya yatıyor ve boğazını boğuk bir gürleme dolduruyordu. Beyaz Diş ısrarla gürlüyor, gürlüyor ve uyarıda bulunuyordu. Böylece hissedebileceği en küçük acıya karşı misilleme yapmaya hazır olduğunu duyuruyordu. Henüz tanrının böyle davranmasının derinlerdeki gizli nedenlerinin tam anlamıyla açığa çıktığı söylenemezdi. O yumuşak, güven veren ses her an hiddet saçan bir kükreme haline gelebilir, o nazik ve okşayan el onu aciz bırakıp korkunç cezalar uygulayan mengene gibi bir kapana dönüşebilirdi.</p>

  <p>Ama tanrı yumuşacık konuşmaya devam ediyor ve eli Beyaz Diş’in üzerinden kalkıp hiç de düşmanca olmayan okşamalar halinde tekrar dokunuyordu kendisine. Beyaz Diş çelişkili duygular arasında kalmıştı. İçgüdülerine göre bu çok tatsız bir şeydi. Onu kısıtlıyor, bireysel özgürlük iradesine aykırı düşüyordu. Ama fiziksel olarak hiç acı veren bir şey değildi. Tersine haz vericiydi. Pışpış hareketi yavaşça ve büyük bir özenle kulaklarının ve kulak diplerinin okşanıp ovulmasına dönüşünce aldığı fiziksel haz biraz daha arttı. Ama yine de korkmaya devam ediyor, eziyet ile haz duygularının hangisi o anda üste çıkarsa bir ondan bir ötekinden etkilenerek en beklenmedik anda gelecek kötülüğe hazırlıklı olmaya çalışıyordu.</p>

  <p>“Vay vay vay. Bir yaşıma daha girdim!”</p>

  <p>Gömlek kollarını yukarı sıvamış halde kulübeden çıkıp elindeki kirli bulaşık suyunu dökerken Weddon Scott’ın Beyaz Diş’i okşadığını görerek donup kalan Matt böyle dedi.</p>

  <p>Beyaz Diş anında geri sıçrayıp sessizliği bozan bu sese feci hırladı.</p>

  <p>Matt ise içerlemiş halde ve yaptığını onaylamayan bakışlarla işverenine baktı.</p>

  <p>“Aklimdakini serbestçe dile dökmeme izin verirsen Bay Scott, bence sen adı batasıca bir ahmaksın ve tam on yedi yerden belanı bulacaksın.”</p>

  <p>Weedon Scott buyurgan bir edayla gülerek ayağa kalktı ve Beyaz Diş’e doğru yürüdü. Rahatlatıcı sesiyle onunla konuştu ama fazla uzatmadı. Sonra elini yavaşça Beyaz Diş’in kafasının üzerine koyarak orada tuttu ve biraz önce yarım kesilmiş olan okşamaya kaldığı yerden devam etti. Beyaz Diş ise gözlerini kendisini seven adamın değil, kulübenin kapısının orada duran adamın üzerine şüpheyle sabitleyerek bu okşamaya ses çıkarmadı.</p>

  <p>Köpek sürücüsüyse, “En birinci madenci olabilirsin ama küçükken evden kaçıp bir sirke katılsaymışsın hayatının asıl fırsatını yakalarmışsın,” diye kendi kendine konuşuyordu anlaşılmaz şekilde.</p>

  <p>Beyaz Diş bu sesi duyduğunda yine hırladı ama bu kez uzun ve rahatlatıcı hareketlerle başını ve ensesini okşayan elden kaçmak için kenara sıçramadı.</p>

  <p>Beyaz Diş için bu, sonun başlangıcıydı. Eski hayatının, nefretin egemenliğinin sonuydu. Yepyeni ve inanılmaz ölçüde güzel bir yaşam açılıyordu önüne. Bunu hayata geçirmek için çok düşünüp büyük bir sabırla hareket etmek, Weedon Scott’a düşüyordu. Beyaz Diş’in üzerine düşense bir devrimden daha az değildi. İçgüdülerinin dürtülerini ve mantığının telkinlerini dinlememesi, tecrübelerine karşı gelmesi, şimdiye kadarki hayatının yanlış olduğunu kabul etmesi gerekiyordu.</p>

  <p>Oysa onun yaşadığı hayatta şimdi yaptığı şeylerin en ufak bir yeri bile olmamıştı; sular şu anda kendini teslim ettiği akıntının tam tersine akardı hep. Kısacası, her şey dikkate alındığında, yabani hayattan çıkıp gönüllü olarak geldiği ve Boz Kunduz’u efendisi olarak kabul ettiği zaman başardığı uyumdan çok daha zorlu bir intibakı başarması gerekiyordu şimdi. O zamanlar henüz ufacık bir yavruydu, biçimlendirilmemişti, koşulların dokunuşunun etkisine açık ve yumuşacıktı doğası. Ama artık çok farklıydı. Koşulların etkisi işini gayet iyi yapmıştı. O etkiyle şekillenerek katılaşmış, yırtıcı, amansız, sevmeyen ve sevilmeyen bir Savaşan Kurt olup çıkmıştı. Üstelik gençliğin esnekliği üzerinden gitmişken; yapışırım dokuları kaskatı ve düğüm düğüm olup iplerinden sert, haşin ve boyun eğmez bir örgü meydana gelmişken; ruhunun yüzü demir gibi sertleşip tüm içgüdüleri ve ilkeleri belirlenmiş kurallar, önlemler, nefretler ve arzular şeklinde berraklaşmışken şimdi bu son değişikliği başarmak, varoluşunun neredeyse tamamen geriye akması gibi olacaktı.</p>

  <p>Öte yandan onun bu yeni yöneliminde, katılaşmış olanı yumuşatıp daha iyi ve daha güzelle örerek tekrar şekillendirmek için baskı yapan, onu dürten şey, yine koşulların dokunuşuydu. Adıyla söylemek gerekirse bu dokunuş, Weedon Scott idi. Beyaz Diş’in doğasının köklerine ulaşıp iyice zayıflayıp donuklaşan ve neredeyse tamamen yok olmakta olan hayati gizil güçlerine dokunmuştu, nezaketle. Bunlardan biri <em>sevgiydi</em>. Tanrılarla olan ilişkisinde şimdiye kadar Beyaz Diş’e büyük heyecan tattıran en yüksek duygu olan <em>hoşnutluğun</em> yerine sevgi geçmişti artık.</p>

  <p>Ve bu sevgi tek bir günde doğmadı. Hoşnutlukla başlayıp yavaş yavaş gelişip şekillendi. Beyaz Diş, artık bağlanmadan dolaşmasına izin verilmesine rağmen kaçıp gitmedi çünkü yeni tanrısından hoşnuttu. Güzel Smith’in kafesinde yaşadığından kesinlikle çok daha güzel bir hayat yaşıyordu. Ayrıca bir de tanrıya sahip olması şarttı. Bir insanın onun efendisi olması, Beyaz Diş’in doğasının gereğiydi. İnsana bağımlılığın mührü, hayatının ilk dönemlerinde, Vahşi Hayata sırtını dönerek beklediği dayağı yemek için sürüne sürüne Boz Kunduz’un ayaklarına kapandığı zaman vurulmuştu üstüne. Aynı mühür, uzun kıtlık günlerinin sona erdiği ve Boz Kunduz’un köyünde tekrar yiyecek balık bulduğu Vahşi Hayattan ikinci dönüşünde, bu kez silinmez biçimde kazınmıştı.</p>

  <p>Böylece bir tanrıya ihtiyacı olduğu ve Weedon Scott’ı Güzel Smith’e tercih ettiği için kaldı Beyaz Diş. Bağlılık yemini olarak da efendisinin sahip olduğu şeyleri korumayı üstlendiğini belli etti. Kızak köpekleri uyurken etrafı o kolaçan ediyordu. Kulübenin ilk gece ziyaretçisi, Weedon Scott yetişene kadar elindeki sopayla Beyaz Diş’i zorlukla kendinden uzak tutabilecekti. Beyaz Diş kısa sürede kim hırsız, kim dürüst öğrenecek; kim nasıl yürün, kim nasıl durur, ayırt eder hale gelecekti. Sert adımlarla doğrudan kulübenin kapısına yürüyen adamları rahat bırakacak ama kapı açılıp da sahibinin tavrını öğrenene kadar her şeye hazır vaziyette onları gözlemeyi ihmal etmeyecekti. Oysa yumuşak adımlarla dolana dolana gelen, etraftan sakınarak yürüyen ve gizlenmeye çalışanlar vardı ki onlar, Beyaz Diş’in haklarında karar vermeyi asla ertelemediği adamlardı. Bir de ansızın, aceleyle ve kaçar gibi oradan uzaklaşmaya çalışanlar.</p>

  <p>Weedon Scott, Beyaz Diş’e yapılanları telafi ederek onu kazanmak, daha doğrusu insanoğlunun Beyaz Diş’e yaptıklarının kefaretini ödemek gibi bir görev biçmişti kendine. Bu bir ilke ve vicdan sorunuydu. Beyaz Diş’e reva görülen kötülüklerin insanoğlu tarafından yapıldığını ve bunun da ödenmesi gereken bir borç olduğunu hissediyordu. Bu yüzden Savaşan Kurt’a özellikle nazik davranma yöntemi izledi. Her gün Beyaz Diş’i sevip okşamaya ve bunu uzun uzun yapmaya özen gösteriyordu.</p>

  <p>Önceleri kuşkulanan ve düşmanca davranışlarından vazgeçmeyen Beyaz Diş, giderek bu okşamalardan hoşlanmaya başladı. Fakat asla vazgeçmediği bir şey vardı: alttan alta gurlaması. Okşamanın başlamasından bitişine kadar sürekli gurluyordu. Ama artık bu gurlamanın içinde yeni bir nota daha vardı. Yabancılar bunu anlayamazdı. Onlara göre Beyaz Diş’in bu şekilde gurlaması onun vahşiliğinin, eski çağlardan kalmasının sinir bozucu ve kan dondurucu bir ifadesiydi. Oysa bebekliğinde yuvasındaki ilk öfke patlaması sonucu gıcırtı gibi çıkan o küçücük sesten bu yana vahşi ve yırtıcı sesler çıkarmaya alışmış, o halde şekillenip katılaşmış gırtlağı, şu anda hissettiği güzel duyguları ifade edebilecek biçimde yumuşatamıyordu çıkan sesleri. Yine de Weedon Scott’ın kulakları ve ona hissettiği duygudaşlık, yırtıcılığa boğulmuş diğer notalar dışındaki o yeni notayı, yumuşak bir sesle ve büyük bir hoşnutlukla ama çok düşük perdeden mırıldandığı şarkının en zayıf ve ürkek belirtisi olan o notayı yakalamaya yetecek kadar ince ayarlıydı.</p>

  <p>Günler geçtikçe <em>hoşnutluğun sevgiye</em> evrimi hızlandı. Bilincinde sevginin ne olduğu konusunda en ufak bir fikir bulunmayan Beyaz Diş de giderek bu değişikliği daha çok fark ediyordu. Varoluşundaki bir yokluk gibi gösteriyordu kendini ona bu duygu; aç, acı çeken, şefkat ve muhabbet İlişleriyle yüklü, doldurulmak için çırpınan bir boşluk. Ancak yeni tanrının varlığıyla sükûn bulan bir sızı ve huzursuzluktu bu. O yanındaysa bu sevgi bir eğlenceydi, vahşi, keskin ve heyecan verici bir doyumdu. Tanrısından uzaktaysa acı ve huzursuzluk tekrar başlıyor, içindeki yokluk büyüyüp boşluğuyla baskı kuruyor ve hissettiği açlık dur durak bilmeksizin içini ezip kemiriyordu.</p>

  <p>Beyaz Diş, kendini bulma sürecindeydi. Geçirdiği yıllarla olgunlaşıp yetişkinliğe ermesine ve kendisini şekillendiren hamurun yabani katılığına rağmen doğasında bir genişleme yaşıyordu. İçinde tuhaf duygular ve benzerini asla hissetmediği içgüdüler tomurcuklanıyordu. Eski davranış biçimleri değişiyordu. Eskiden rahattan ve acı çekmemekten hoşlanın, rahatsızlıktan ve acıdan hoşlanmaz ve davranışlarını da buna göre düzenlerdi. Ama artık farklıydı. İçindeki bu yeni duygular nedeniyle tanrısı uğruna rahatsızlığı ve acıyı tercih ettiği sık görülüyordu. Mesela sabahın erken saatlerinde etrafta dolanıp orayı burayı eşeleyerek yiyecek bir şeyler bulmak veya bir kuytuya çekilip yatmak yerine kulübenin o küçük ve ruhsuz verandasında tanrısının yüzünü bir kez olsun görmek için saatlerce bekleyebilirdi. Geceleri tanrısı eve döndüğünde parmaklarının dostça bir dokunuşu, dilinin üç beş güzel sözü için karın içinde kazdığı sıcacık uyku çukurunu bırakıp çıkabilirdi. Hatta tanrısıyla vakit geçirmek, elinin bir okşamasını hissetmek veya kasabaya inerken ona eşlik etmek için etten, evet etten bile vazgeçebilirdi.</p>

  <p><em>Hoşnutluğun</em> yerine <em>sevgi</em> geçmişti. Ve sevgi, daha önce hiçbir duygunun erişemediği kadar derinlerine inmişti. Buna cevap olarak yine en derinlerinden yeni bir şey geldi: sevgi. Kendisine verilenin karşılığını veriyordu. Bu da bir tanrıydı aslında, sevgi tanrısıydı; mutluluk saçan ışığında, Beyaz Diş’in doğasının güneş altındaki bir çiçek gibi açılıp serpildiği, sıcacık bir tanrı.</p>

  <p>Öte yandan Beyaz Diş duygularını serbestçe dışavurmuyordu. Kendini yeni yollarla ifade etmek için fazla yaşlanmış, fazla katılaşmıştı. Fazla vakur ve temkinliydi, kendi yalnızlığı içinde çok fazla tetikte kalmıştı. Çok uzun zamandır suskun, mesafeli ve aksi bir tutum geliştirmişti. Hayatında bir kez bile havlamamıştı, şimdiyse tanrısı yaklaştığında onu selamlamak için havlamayı öğrenemiyordu. Hiç böyle bir tarzı olmadı, sevgisini ifade ederken asla abartıya kaçmadı veya salakça hareketlere başvurmadı. Tanrısını karşılamak için asla ona koşmadı. Hep belli bir mesafede onu beklerdi ama hep beklerdi ve daima oradaydı. Sevgisi bir tür tapınmayı andırıyordu; sağır, dilsiz, sessiz ve çılgınca bir hayranlıktı. Aşkını sadece gözlerinin sabitlenmiş bakışlarıyla, tanrısının her hareketini durmaksızın izleyen gözleriyle ifade ediyordu. Bir de tanrısının ona bakıp konuştuğu zamanlarda kendini dile getirmeye çalışan sevgisiyle fiziksel olarak bunu ifade aczi arasındaki mücadeleden kaynaklanan acemi bir utangaçlık sergiliyordu.</p>

  <p>Bu yeni hayat tarzına uyum sağlamak için birçok yöntem geliştirdi. Sahibinin köpeklerini rahat bırakması gerektiğini anlamıştı. Ama yine de egemen doğası kendini gösterdi ve önce onları bir güzel marizleyerek kendi üstünlüğünü ve liderliğini açıklığa kavuşturdu. Sonra da onlarla pek sorun yaşamadı. Beyaz Diş gelirken, giderken, ortalarında dolaşırken ona yol verirler ve bir isteği varsa boyun eğerlerdi.</p>

  <p>Aynı şekilde Matt’e de tahammül etmeyi öğrendi, o da sahibine aitti. Sahibi onu pek beslemezdi. Bu işi Matt yapardı, onun göreviydi. Yediği yemeğin sahibine ait olduğunu ve dolaylı olarak kendisini onun beslediğini bilirdi Beyaz Diş. Matt ise onu koşumlara sokup diğer köpeklerle birlikte kızak çektirmek isteyen adamdı. Ama bunu başaramamıştı. Ne zaman Weedon Scott, Beyaz Diş’i koşuma soktu, ancak o zaman kabul etti. Onu koşuma sokup diğer köpeklerde olduğu gibi kızakta çalıştırmasını Matt’ten isteyenin sahibi olduğunu anlamıştı.</p>

  <p>Klondike kızakları, Mackenzie kızaklarından, altlarında ayaklarının olmasıyla farklıydı. Bir de köpekleri sürme yöntemleri değişikti. Köpek takımına yelpaze şekli vermiyorlardı burada. Köpekler iki yanlarından bağlanmış koşumların içinde tek sıra halinde birbirinin ardınca dizilir ve kızağı öyle çekerlerdi. Ve burada lider köpek, gerçekten de liderdi. En akıllı, en güçlü köpek lider olur ve bütün takım ona itaat eder, ondan korkardı. Beyaz Diş’in kısa sürede liderlik makamını elde etmesi kaçınılmazdı. Matt’in bir sürü sıkıntı ve bela yaşadıktan sonra öğrendiği gibi, daha azıyla yetinemezdi. Beyaz Diş o makamı kendine seçmişti, Matt de ilk denemelerin ardından küfrü basarak onun bu yargısını destekledi. Beyaz Diş gündüzleri kızakta çalışıyor ama geceleri de sahibine ait şeyleri korumaktan vazgeçmiyordu. Her zaman görev başında, her zaman uyanık ve sadıktı; köpeklerin en değerlisiydi.</p>

  <p>Matt bir gün, “Ağzımdakini serbestçe dökülmem gerekirse bu köpek için o fiyatı ödemiştin ya, o zaman ne akıllıca bir iş yaptığını söylemek isterim. Hem yumruğunla yüzünü dağıttın hem de bir temiz söğüşledin o Güzel Smith’i.”</p>

  <p>Weedon Scott’un gri gözlerinde ansızın bir kızgınlık parıltısı nüksetti ve vahşice mırıldandı: “Pis canavar!”</p>

  <p>Baharın sonlarına doğru Beyaz Diş büyük bir sorun yaşadı. Hiçbir uyarıda bulunmaksızın sevgili sahibi ortalıktan yok oldu. Aslında bazı uyarılar yok değildi ama Beyaz Diş böyle konularda tamamen tecrübesizdi ve onun el çantası hazırladığını anlamamıştı. Sonradan o çantanın, sahibinin ortadan kaybolmasının öncesinde hazırlandığını hatırladı ama o sırada bir şeyden şüphelenmemişti. O gece sahibi dönecek diye bekledi. Geceyarısında dondurucu ayazdan kaçınmak için kulübenin arkasına sığındı. Orada uyuklarken kulakları tanıdık adımların sesini ilk duyacağı ana kilitlenmişti. Saat sabahın ikisi olunca öylesine kaygılandı ki kulübenin buz gibi verandasına gelip çöktü ve orada bekledi.</p>

  <p>Ama sahibi gelmedi. Sabah kapı açıldı ve Matt dışarı çıktı. Beyaz Diş hasret çeken gözleriyle ona baktı. Merak ettiği şeyi öğrenmesini sağlayacak ortak bir dil yoktu aralarında. Günler gelip geçti ama sahibi gelmedi. Hayatında hastalık nedir bilmeyen Beyaz Diş, hastalıkla tanıştı. Hastalandı. O kadar fenalaştı ki sonunda Matt onu kulübeye almak zorunda kaldı. Ayrıca patronuna Beyaz Diş hakkında bir de not yazdı.</p>

  <p>Notu Circle City’de alan Weedon Scott, şu satırları gördü:</p>

  <p>“Şu lanet kurt hiç çalışmıyor. Hiç yemiyor. Hiçbir şeye mecali kalmadı. Bütün öteki köpekler ona kötek atıp duruyor. Sana ne olduğunu öğrenmek istiyor ve ben ona nasıl anlatacağımı bilmiyorum. Büyük olasılıkla ölüp gider.”</p>

  <p>Matt böyle yazmıştı. Beyaz Diş hakikaten yemeyi kesmiş, bütün cesaretini kaybetmiş, takımdaki bütün köpeklerin kendisini marizlemesine izin vermişti. Kulübede sobanın yanında yerde yatıyor, ne yiyeceklerle, ne Matt’le, ne de hayatta kalıp kalmamakla ilgileniyordu. Matt ister bütün nezaketiyle konuşsun, ister küfretsin, aynıydı. Donuk bakışlarını çevirip öylesine bakıyor, sonra başını yere düşürüp her zamanki pozisyonuna dönerek ön ayaklarının üzerine koyuyordu.</p>

  <p>Sonra bir gece, dudaklarını kıpırdatıp kendi kendine mırıldanarak kitap okuyan Matt, Beyaz Diş’ten gelen çok alçak inlemeyi duyarak irkildi. Beyaz Diş ayağa kalktı, kulakları kapıya doğru dikildi. Bütün dikkatiyle kapıyı dinlemeye başladı. Bir an sonra Matt ayak sesleri duydu. Kapı açıldı ve Weedon Scott içeri girdi. İki adam el sıkıştılar. Sonra Scott etrafa bakındı.</p>

  <p>“Kurt nerede?” diye sordu.</p>

  <p>Sonra onu gördü, biraz önce yattığı yerde, fırının yanında ayakta duruyordu. Köpekler gibi sahibine koşmamıştı. Orada duruyor, izliyor ve bekliyordu.</p>

  <p>“Vay anasını!” diye bağırdı Matt. “Baksana kuyruğunu sallıyor.”</p>

  <p>Weedon Scott ona doğru gitti. Bir yandan da onu çağırıyordu. Beyaz Diş sıçrayarak değil ama hızla yanına gitti. Sevinçten ne yapacağını bilemiyordu ama sahibine yaklaştıkça gözlerine tuhaf bir ifade geldi. Farklı bir şey, ifade edilemez enginlikte bir duygu gözlerine yerleşmiş, ışıldıyordu.</p>

  <p>Matt, “Sen burada yokken bütün o zaman içinde bana bir kez bile böyle bakmadı,” diye yorumladı.</p>

  <p>Weedon Scott bunu duymadı bile. Dizüstü yere çöküp yüzünü Beyaz Diş’e yaklaştırmış, onu seviyordu. Kulak diplerini ovuşturuyor, boynundan omuzlarına doğru uzun uzun okşuyor, parmak uçlarıyla pıt pıt sırtına vuruyordu. Beyaz Diş ise cevaben gurulduyordu, sesindeki o yumuşak nota her zamankinden çok daha belirgin çıkıyordu bu sefer.</p>

  <p>Ama hepsi bu değildi. Sürekli dışarı taşmaya, kendini ifade etmeye çalışan içindeki o büyük sevgisi, neşesi, sevinci yeni bir anlatım yolu buldu. Başını ansızın ileri sürerek sahibinin koluyla vücudu arasına soktu. Ve orada kulakları dışında etrafı gözleme imkânlarından tamamen yoksun kalmış halde, ama artık guruldamayarak ve sahibinin koltuk altını ufak ufak dürterek ona sokulmaya devam etti.</p>

  <p>İki adam birbirine baktılar. Scott’ın gözleri parlıyordu.</p>

  <p>Matt, hayranlık dolu bir sesle, “Aman tanrım!” dedi.</p>

  <p>Bir an sonra kendini toparladığında, “Hep bu kurdun bir köpek olduğunu söylemiştim. Bak işte!” dedi.</p>

  <p>Sevgili sahibinin dönüşüyle birlikte Beyaz Diş hızla iyileşti. Kulübede iki gece ve bir gün geçirdikten sonra dışarı çıktı. Kızak köpekleri onun kavgadaki hünerini unutmuşlardı. Sadece son halini, hasta ve zayıf durumunu hatırlıyorlardı. Kulübeden dışarı çıktığını gördükleri anda üzerine atladılar.</p>

  <p>Kapıda durup onları izleyen Matt, “Demek seni itip kakabileceklerini sandılar,” dedi. “Göster şunlara günlerini kurt! Gebert şunu! Şimdi de ötekini!”</p>

  <p>Beyaz Diş’in cesaretlendirilmeye hiç ihtiyacı yoktu. Sevgili sahibinin dönüşü yeterliydi onun için. Hayat yine bütün görkemi ve boyun eğmezliğiyle akıyordu içinde. Büyük bir neşeyle dövüşüyor, içinde hissettiklerini bu şekilde ifade ediyordu; böyle yapmasaydı konuşmamış, kendini anlatmamış olacaktı. Dalaşların ancak tek bir sonucu olabilirdi. Takım yüz kızartıcı bir yenilgi alarak etrafa dağıldı ve ancak hava karardıktan sonra korku içinde yaklaşıp büyük bir uysallıkla Beyaz Diş’e biatlarının simgesi olarak boyunlarını bükerek teker teker geldiler.</p>

  <p>Sokulmayı öğrenen Beyaz Diş, bu kabahati sık sık işledi. Onun son sözüydü bu. Bunun ötesine geçemezdi artık. Özel olarak büyük bir kıskançlık duyduğu tek şey, başı olmuştu. Hiçbir zaman başına dokunulmasından hoşlanmamıştı. Herhangi bir temastan kaçınmak için paniklemişçesine ani hareketler yapmasına neden olan şey, içindeki Yabaniydi, acı çekmekten ve tuzağa yakalanmaktan duyduğu korkuydu. Ama şimdi, sevgili sahibine bu şekilde sokulması, bilerek ve isteyerek kendini tamamen aciz bir duruma sokma eylemiydi. Tam güvenin, mutlak teslimiyetin ifadesiydi. Sanki diyordu ki, “Kendimi senin ellerine bırakıyorum. Kur üzerimde iradeni, istediğini yap bana.”</p>

  <p>Dönüşünün üzerinden fazla zaman geçmemişti. Bir gece Scott ile Matt yatmadan önce iskambil oynuyorlardı. Matt, “İki on beşli, dört on beşli ve bir çift, eder altı,” diye hesaplayarak oyunun hesap tahtasındaki mandalları indirip kaldırırken dışarıdan bir çığlıkla hırlama duydular. Hemen ayaklanırken birbirlerine baktılar.</p>

  <p>Matt, “Senin kurt birisini çiviledi galiba,” dedi.</p>

  <p>Korku ve acı dolu bir feryat daha duyunca iyice acele ettiler.</p>

  <p>Scott dışarı fırlarken, “Feneri getir!” diye bağırdı.</p>

  <p>Matt, elinde fenerle onu takip etti. Işığı tutunca bir adamın karların üzerinde sırtüstü yattığını gördüler. Kollarını birbirinin üzerine getirmiş, yüzünü ve boğazını Beyaz Diş’in dişlerinden uzak tutmaya çalışıyordu. Ve gerçekten de buna ihtiyacı vardı. Büyük bir öfke içindeki Beyaz Diş ruhundaki bütün kötülükle adamın en hassas noktasına saldırıyordu. Adamın kollarını örten giysileri, omzundan bileğine kadar ceketinin kolları, mavi gömleği ve onun altındaki iç çamaşırı parçalanıp paçavraya dönmüştü. Kolları da feci halde yaralanmıştı ve kanıyordu.</p>

  <p>İki adamın ilk anda gördüğü bunlardı. Hemen sonraki an Weedon Scott, Beyaz Diş’i boğazından yakalamış, oradan uzaklaştırıyordu. Beyaz Diş mücadele ediyor, hırlıyordu ama tekrar ısırmak için herhangi bir girişimde bulunmadı ve sahibinin kesin bir sözüyle de hemen sakinleşti.</p>

  <p>Matt, adamın ayağa kalkmasına yardım etti. Kalkarken yüzünün önünde çapraz yaptığı kollarını indirince Güzel Smith’in canavarlara benzeyen suratı ortaya çıktı. İnsan ateşten elini nasıl kaçırırsa köpek sürücüsü de o hızla bırakıverdi adamı. Güzel Smith fenerin ışığında gözlerini kırpıştıra kırpıştıra ona baktı. Biraz ötede Beyaz Diş’i görünce yüzüne tekrar korku ifadesi hâkim oldu.</p>

  <p>Matt yerde, karın üzerinde duran iki nesneyi o zaman fark ettti. Feneri yaklaştırıp ayağının ucuyla patronuna gösterdi. Çelik bir zincirle kısa ve kalın bir sopaydı bunlar.</p>

  <p>Weedon Scott gördü ve başını salladı. Tek kelime bile konuşulmamıştı. Köpek sürücüsü elini Güzel Smith’in omzuna koydu ve doğrudan yüzüne baktı. Söylenecek bir şey yoktu. Güzel Smith koşmaya başladı.</p>

  <p>Bu arada sevgili sahibi Beyaz Diş’e küçük dokunuşlarla pat pat vuruyor ve şöyle diyordu: “Demek seni çalmaya kalkıştı ha? Tabii sen de buna izin vermedin! Büyük hata yapmış, öyle değil mi?”</p>

  <p>Matt ise, “Herif emrinde tam on yedi cin var sanıyor” diye kıs kıs gülüyordu.</p>

  <p>Hâlâ heyecanı dinmemiş olan Beyaz Diş hırladı, hırladı sonra gürlemeye başladı. Kabaran tüyleri yavaş yavaş inerken ilkin uzak ve belirsiz ama sonradan giderek büyüyen yumuşak nota gurluyordu boğazında.</p>
</body>
</html>