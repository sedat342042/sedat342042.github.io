<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h1>V <span>Uyuyan Kurt</span></h1>

  <p>Tam bu sıralarda bütün gazeteler bir mahkûmun büyük bir gözüpeklik göstererek San Quentin Hapishanesi’nden kaçtığını yazıyordu. Azılı ve acımasız bir adamdı bu. Doğası kötüydü. Kötü doğmuş ve toplumun elinde şekillenirken de herhangi bir yardım almamıştı. Toplumun eli sertti ve bu adam, bu haşin elden çıkan işin çarpıcı bir örneğiydi. Bir canavardı o; bir insandı elbette ama öyle kötü bir canavardı ki onu en iyi anlatan söz, etobur olabilirdi ancak.</p>

  <p>San Quentin Hapishanesi’nde yola gelmez biri olduğunu gösterdi. Ceza onun doğasını değiştirememişti. Yenilgiye katlanmış halde yaşayamaz, sonuna dek çılgınca mücadele içinde ölüme kadar giderdi. O ne ölçüde şiddetle mücadele ettiyse toplum da ona o derece sert davranmış ve bu katılığın tek sonucu, onun daha da gaddarlaşması olmuştu. Deli gömlekleri, aç bırakmalar, kaba dayak, sopayla dövmeler Jim Hail için yanlış muameleydi ama gördüğü muamele buydu. San Francisco’nun kenar mahallelerinde toplumun elinde şekil almak için yoğrulmayı bekleyen yumuşak hamur kıvamında küçük bir çocuk olduğu zamanlardan beri aynı muameleyi görmüştü.</p>

  <p>Jim Hall’ün, kendisi kadar canavar olan bir gardiyanla karşılaşması, hapishanedeki üçüncü yılındadır. Gardiyan ona haksız tavır alıyor; hakkında müdüre yalanlar uyduruyor, hapishanedeki itibarını kaybetmesini sağlıyor ve onu bir türlü rahat bırakmıyordu. Aralarındaki tek fark, gardiyanın bir deste anahtarla bir silahının olmasıydı. Jim HalPünse çıplak elleriyle dişlerinden başka bir şeyi yoktu. Günün birinde gardiyanın üzerine atlayıp orman hayvanları gibi dişlerini onun boğazına geçirdi.</p>

  <p>Bundan sonra Jim Hall’ü, yola gelmeyenleri koydukları bir hücreye kapattılar. Orada üç yıl kaldı. Hücre demirden yapılmıştı, tabanı, duvarları, tavanı hep demirdi. O hücreden asla çıkarılmadı. Gökyüzünü ve güneşi hiç görmedi. Gün, alacakaranlık; geceyse zifiri sessizlikti orada. Canlı canlı demir bir mezarın içine gömmüşlerdi onu. Hiçbir insanın yüzünü görmüyor; tek bir kişiyle tek bir kelime etmiyordu. Hücrenin kapısından yemeğini içeri ittiklerinde vahşi hayvanlar gibi kükrüyordu. Her şeyden nefret ediyordu. Günler ve geceler boyunca böğürerek öfkesini tüm evrene kustu. Sonra da haftalar ve aylar boyunca ruhunu yiyip bitiren o zifiri karanlıkta tek bir ses çıkarmadı. O bir insan ve bir canavardı; delirmiş bir aklın hezeyanlarıyla sayıklanan en beter korku nesneleri kadar feci bir canavar.</p>

  <p>Sonra bir gece, hapisten kaçtı. Cezaevi müdürü bunun imkânsız olduğunu söylüyordu ama hücresi boştu ve kapıda, yarısı içeride, yarısı dışarıda ölü bir gardiyan yatıyordu. Hapishanenin dış duvarına ulaştığı yolu gösterircesine, iki gardiyan daha cansız serilmişti yere. Jim Hall, ses çıkarmamak için onları elleriyle öldürmüştü.</p>

  <p>Katlettiği gardiyanların silahlarıyla donanmıştı. Toplumun örgütlü gücü tarafından izlenerek tepelere kaçan canlı bir cephanelikti artık. Altın parayla başına büyük bir ödül kondu. Paragöz çiftçiler, çifteleriyle kelle avına çıktılar. Jim Hall’ün kanı, bankaya borcu ödeyip çiftliği ipotekten kurtarabilir veya oğlanı üniversiteye gönderebilirdi. Kamu yararını düşünen vatandaşlarsa HalFün peşine düşerken tüfeklerinin namlusunu aşağı indirdiler. Bir av köpeği sürüsü, yaralı ayağından akan kanın izini sürdü. Yasanın av köpekleri, toplumun maaşla savaşan hayvanlarıysa telefonlar, telgraflar ve özel trenlerle gece gündüz demeden peşindeydiler.</p>

  <p>Onunla karşılaşanlar oldu. Kimisi adam gibi, kahramanca karşısına çıktı, kimiyse ertesi sabah kahvaltı masasında olup biteni anlatan gazeteleri gülümseyerek okuyan vatandaşları eğlendirecek tavırlarla deli gibi kaçarak dikenli tellerin üzerinden attı kendini. Bu karşılaşmaların ardındandır, kasabalara ölü ve yaralı adamların taşınması ve yerlerini kelle avına heves eden başkalarının alması…</p>

  <p>Sonra Jim Hail ortadan kayboldu. Av köpekleri boş yere iz arayıp durdular. Uzak vadilerde kendi halindeki çiftçiler silahlı adamlarca durdurulup kimliklerini kanıtlamaya zorlanırken etrafta ne kadar dağ varsa hepsinde Jim HalPün cesedinden kalanları bulduğunu iddia eden paragözler, kan parası talep ediyordu.</p>

  <p>Bu arada gazeteler, Sierra Vista’da ilgiden çok endişeye neden oluyordu. Kadınlar korkuyordu. Yargıç Scott, boşverip gülüp geçiyordu ama bu tavrı pek mantıklı sayılmazdı, çünkü yargıçlığının son günlerinde Jim Hail kürsüde karşısına çıkmış ve cezayı yemişti. Ve mahkeme salonundaki herkesin önünde bir gün kendisine ceza veren yargıçtan intikamını feci şekilde alacağını açıkça ilan etmişti.</p>

  <p>Aslında o davada Jim Hail haklıydı. Ceza aldığı o suçu işlememişti. Hırsızların ve polislerin dilinde, “düzmece” denilen bir davaydı bu. Jim Hail işlemediği bir suçtan düzmece kanıtlarla cezaevine gönderilmişti. Daha önce de iki mahkûmiyeti olması nedeniyle Yargıç Scott, Hall’e elli yıl hapis cezası vermişti.</p>

  <p>Yargıç Scott her şeyi bilmiyordu; polisin hazırladığı bir entrikaya ortak olduğundan, kanıtların çeşitli dolaplarla ve yalancı tanıklıkla oluşturulduğundan ve Jim HalPün üzerine atılı suçu işlemediğinden habersizdi. Jim Hall de Yargıç Scott’ın bunları bilmediğini bilmiyordu. Tersine, yargıcın her şeyi bildiğini, bu iğrenç hukuksuzluğu hazırlamak için polisle yakın işbirliği ve ortaklık içinde olduğunu sanıyordu. Böylece, elli yıl boyunca yaşayan bir ölü olmaya mahkûm edildiği açıklanınca, kendisini o ana kadar yanlış kullanan toplumdaki her şeyden nefret eden Jim Hail, ayağa fırlayıp yarım düzine mavi gömlekli düşmanı tarafından sürüklenerek mahkeme salonundan çıkartılana kadar galeyana gelmiş halde bağırıp çağırmıştı. Ona göre Yargıç Scott, adaletsizliğin zirvesi olan bu mahkûmiyetin en önemli köşetaşlarından biriydi ve bütün öfkesini kustuğu Yargıç’tan intikamını alacağı tehdidini savurmuştu. Sonra da yaşayan ölü olarak cezasını çekeceği yere götürülmüş ve oradan kaçmıştı.</p>

  <p>Tüm bunlardan Beyaz Diş’in haberi yoktu. Ama efendisinin karısı Alice ile aralarında bir sır vardı artık. Her gece Sierra Vista sakinleri yataklarına çekildikten sonra Alice kalkıp aşağıdaki büyük salonda yatması için Beyaz Diş’i içeri alıyordu. Tabii Beyaz Diş bir ev köpeği olmadığı, ayrıca evde uyumasına izin verilmediği için her sabah erkenden, yine kimseye duyurmaksızın Alice aşağı iniyor ve aile uyanmadan onu dışarı çıkartıyordu.</p>

  <p>Böyle gecelerden birinde, tüm ev uykudayken Beyaz Diş uyandı ama sessizce yatmaya devam etti. Yine sükûnetle havayı koklayarak aldığı mesajda, yabancı bir tanrının varlığı haber veriliyordu. Buna rağmen hiddete kapılıp bağırıp çağırmadı. Onun yöntemi değildi bu. Yabancı tanrı sessizce yürüyordu ama Beyaz Diş, vücuduna sürtünüp ses çıkartacak giysileri olmadığı için ondan daha sessiz yürüdü. Usul usul onu takip etti. Yabani Hayatta son derece ürkek hayvanlar avladığı için şaşırtmacanın getirdiği üstünlüğü iyi bilirdi.</p>

  <p>Yabancı tanrı büyük merdivenin başına gelince durup etrafı dinledi. Beyaz Diş ise ölüydü sanki, öylesine hareketsiz biçimde izliyor ve bekliyordu. Merdiven, sevgili sahibine ve ona ait en değerli varlıklara gidiyordu. Tüyleri kabardı Beyaz Diş’in, ama bekledi. Yabancı tanrının bir ayağı yukarı kalktı. Merdiveni çıkmaya başlıyordu.</p>

  <p>İşte tam o anda bindi tepesine Beyaz Diş. Hiçbir uyarıda bulunmamış, yapacağı eylemi gösterecek şekilde hırlamamıştı. Bir sıçramayla vücudu havalanıp yabancı tanrının sırtına indi. Ön ayaklarının pençeleriyle adamın omuzlarına asılırken dişlerini de onun sırtına gömdü. O şekilde bir an orada asılı kaldı, yabancı tanrıyı aşağı çekip sırtüstü indirmeye yetmişti bu süre. Beraberce yere düştüler. Beyaz Diş adamdan ayrıldı ve o ayağa kalkmaya çalışırken kıyıcı dişleriyle tekrar saldırıya geçti.</p>

  <p>Sierra Vista, heyecan içinde uyandı. Aşağıdan gelen sese göre sanki bir düzine iblis kavga ediyordu. Silah sesleri duyuldu. Acı ve dehşet içinde bağıran bir adamın çığlığı geldi. Müthiş hırlamalar, gürlemeler duyuluyor, tüm bunların üstünde paramparça olan mobilyaların ve camların sesleri yükseliyordu.</p>

  <p>Tüm bu gürültü patırtı, başladığı kadar ani bir şekilde sona erdi. Bütün mücadele üç dakikadan fazla sürmemişti. Korku içindeki ev halkı merdivenin tepesinde toplaştı. Aşağıdan, karanlık cehennem uçurumunun dibinden gelirmişçesine, sudan çıkan hava kabarcıklarını andıran lokur lokur bir sıvı sesi duyuluyordu. Sonra ıslık sesine dönüştü. Kısa süre sonra da yavaşça azalıp tamamen kesildi. Hava almak için bütün gücüyle mücadele eden bir yaratığın ağır ağır soluması dışında, zifiri karanlıktan hiçbir şey duyulmaz oldu.</p>

  <p>Weedon Scott bir düğmeye basınca merdivenlerle aşağıdaki salon ışığa boğuldu. Sonra silahları ellerinde, Yargıç Scott’la birlikte dikkatle aşağı indiler. Ama artık bu tedbire gerek kalmamıştı. Beyaz Diş işini bitirmişti. Devrilmiş ve kırılmış mobilyaların ortasında kısmen yan dönmüş ve yüzü kolunun altına gizlenmiş bir adam yatıyordu. Weedon Scott eğildi, adamın kolunu kaldırdı ve yüzünü yukarı çevirdi. Yarılmış bir boğaz, adamın ölümünün nasıl gerçekleştiğini açıklıyordu.</p>

  <p>Yargıç Scott, “Jim Hall,” dedi ve baba ile oğul anlamlı anlamlı birbirlerine baktılar.</p>

  <p>Sonra Beyaz Diş’e döndüler. O da yan yatıyordu. Gözleri kapalıydı ama üzerine eğildiklerinde onlara bakma çabasıyla gözkapakları hafifçe açıldı; kuyruğuysa sallanmak için kımıldanıyor ama beceremiyordu. Weedon Scott onu okşayınca Beyaz Diş’in boğazı titreyerek onu hissettiğini gösterecek şekilde gurlamaya çalıştı ama çok mecalsiz bir sesti ve hemen kesildi. Gözkapakları aşağı indi ve tamamen kapandı. Bütün vücudu gevşemiş, zemine tamamıyla serilmiş gibi görünüyordu.</p>

  <p>Sahibi, “Zavallı şeytan, işi bitmiş,” diye mırıldandı.</p>

  <p>Yargıç ise telefona doğru giderken, “Henüz belli değil,” diye konuştu inançla.</p>

  <p>Beyaz Diş üzerinde bir buçuk saat çalışan cerrah, “Doğrusunu söylemek gerekirse binde bir şansı var,” dedi.</p>

  <p>Şafak sökmüş, pencerelerden içeri giren gün ışığı, elektrik ışığını sönükleştirmeye başlamıştı. Çocuklar dışında bütün aile, vereceği hükmü dinlemek için cerrahın başına toplanmıştı.</p>

  <p>“Arka bacaklarından biri kırık, üç kaburga kırık, bunlardan en az biri akciğerlere girmiş. Neredeyse vücudundaki tüm kanı kaybetmiş. Büyük ihtimal iç yaralar da vardır. Adam onun üzerine atlamış olmalı. Üç kurşun yarasını söylemiyorum bile. Binde bir şans aslında çok iyimser bir tahmin, on binde bir bile şansı yok.”</p>

  <p>Yargıç Scott, “En ufak şansı dahi kaybetmemeliyiz,” diye bağırdı. “Parayı hiç düşünmeyin. Röntgenini çektirin, ne gerekiyorsa yapın. Weedon, hemen San Francisco’ya Doktor Nichols’a telgraf çek. Üzerinize alınmayın doktor, anlayın lütfen, en ufak bir fırsatı bile değerlendirmeliyiz.”</p>

  <p>Cerrah hoşgörüyle gülümsedi. “Elbette anlıyorum. Kendisi için yapılabilecek her şeyi hak ediyor. Bir insana, hasta bir çocuğa bakılır gibi bakılmalı. Ateşi konusunda söylediğimi de unutmayın, saat onda tekrar gelirim.”</p>

  <p>Beyaz Diş’e o bakım yapıldı. Yargıç Scott’ın profesyonel bir hemşire bulma önerisi, buna çok içerleyen ve bu işi kendileri üstlenen kızlar tarabndan büyük itirazlarla reddedildi. Ve Beyaz Diş cerrahın kendine tanımadığı on binde bir şansı elde etti.</p>

  <p>Cerrahı bu yanlış yargısı nedeniyle kınamaya gerek yok. Hayatı boyunca korunaklı hayat yaşamış nesillerin devamı olan ve kendileri de korunaklı ve uygar hayatlar yaşayan yumuşak insan vücudu üzerinde çalışmış, onlara alışmıştı. Beyaz Diş’le karşılaştırıldığında insanlar ince, hassas ve zayıftılar ve hayata güçsüz bir biçimde tutunmuşlardı. Beyaz Diş ise, zayıfların hemen yok olduğu ve kimseye belli bir korumanın sağlanmadığı Vahşi Hayattan geliyordu. Ne babasında, ne annesinde, ne de onlardan önceki nesillerde herhangi bir zaaf bulunuyordu. Atalarından demir gibi bir bünyeyle Vahşi Hayatın zindeliğini miras almış; hayata hem bütün olarak her şeyiyle, hem de tek tek her bir parçasıyla, etiyle ve ruhuyla, eskiden tüm yaratıklara ait olan azim, kararlılık ve dirençle yapışmıştı.</p>

  <p>Mahpus gibi bağlanmış, alçı ve bandajlarla her türlü hareketi kısıtlanmış olan Beyaz Diş, haftalar boyunca öylece yattı. Uzun uzun uyuyor, bir sürü rüya görüyor, Kuzey Topraklarına ait görüntüler bitmek tükenmek bilmez bir geçit alayı biçiminde geçiyordu zihninden. Geçmişin tüm hayaletleri kalkıp gelmişlerdi, onunla birlikteydiler. Kiche ile bir kez daha yuvada yaşadı, bağlılığını göstermek için titreye titreye Boz Kunduz’un ayaklarına kadar süründü, hayatta kalabilmek için Lip-lip ile uluyan yavru köpekler sürüsünün yarattığı yaygaradan var gücüyle koşarak kaçtı.</p>

  <p>Sessiz diyarda koşarak aylar süren kıtlık döneminde tekrar avlandı. Sonra dar bir geçide geldiklerinde oradan geçmek için köpeklerin yelpaze şeklini bozmadan birbirlerine yaklaşmasını sağlamak üzere “Raa! Raa!” diye bağıran Mit-sah ile Boz Kunduz’un hayvan barsağından yapılma kırbaçları sırtında şaklarken takımın başında koştu yine. Güzel Smith ile bütün günlerini ve yaptığı bütün dövüşleri tekrar yaşadı. Böyle anlarda uykusunda inliyor ve hırlıyor ona bakanlar kâbus gördüğünü söylüyorlardı.</p>

  <p>Ama özellikle bir kâbustan çok çekiyordu: Çığlık çığlığa bağıran devasa vaşaklara benzettiği, tangırdaya çıngırdaya geçen tramvaylar. Kendi ağacından ayrılmaya cesaret eden maceracı bir sincabı izleyerek çalılıkların ardında yatıyordu. Tam üzerine saldırmak için harekete geçtiği anda sincap, çığlıklar içinde tıngırdaya çıngırdaya dağ gibi üzerine gelirken bir yandan da üzerine ateş saçan, korkunç ve tehditkâr bir tramvaya dönüşüyordu. Gökten yere inen atmacaya kafa tuttuğunda da aynı şey oluyordu. Maviliklerin içinden süzülüp gelerek üzerine inen atmaca, hep karşısına çıkan o tramvay oluyordu. Veya Güzel Smith’in ağılındaydı. Ağılın dışında adamlar toplanıyor ve birazdan orada bir dövüş olacağını biliyordu. İçeri giren rakibini görmek için kapıya bakıyordu. Kapı açılıyor ve yine o feci elektrikli tramvay üzerine saldırıyordu. Bin kere gördüğü aynı kâbus, her seferinde aynı canlı ve büyük bir dehşeti yaşattı ona.</p>

  <p>Nihayet son bandajın ve son alçının çıkarıldığı gün geldi. Kutlama vardı o gün. Bütün Sierra Vista etrafına toplandı. Sahibi kulaklarını ovuşturdu, o da yumuşacık sevgi şarkısını gurladı. Sahibinin karısı ona, “Kutlu Kurt” diyordu, bu ismi herkesin beğenisini kazandı ve bütün kadınlar Kutlu Kurt dediler.</p>

  <p>Ayağa kalkmaya çalıştı ama henüz çok zayıf olduğundan birkaç denemeden sonra yine yattı. O kadar uzun süredir yatıyordu ki kasları bütün becerisini yitirmiş ve içlerindeki bütün güç yok olmuştu. Bu zayıflığı nedeniyle tanrılara borçlu olduğu hizmeti yapmakta başarısız olmuşçasına biraz utandı. Bu nedenle de kahramanca bir mücadele vererek sonunda dört ayağı üzerine kalkmayı başardı; ileri geri sallanıyor, yalpalıyordu.</p>

  <p>Kadınlar koro halinde, “Kutlu Kurt!” dediler.</p>

  <p>Yargıç Scott, büyük zafer kazanmışçasına bakıyordu.</p>

  <p>“Kendiniz söylüyorsunuz işte,” dedi, “tam benim iddia ettiğim gibi. Onun yaptığını hiçbir köpek yapamaz. O bir kurt.”</p>

  <p>Karısı, “Kutlu Kurt,” diye düzeltti.</p>

  <p>“Evet” diye kabul etti Yargıç. “Bundan sonra adını Kutlu Kurt koydum.”</p>

  <p>Cerrah, “Yürümeyi yeniden öğrenmesi lazım,” dedi, “şimdiden başlasa iyi olur. Canı yanmaz. Hadi onu dışarı çıkartın.”</p>

  <p>Beyaz Diş dışarı çıktı, kral gibiydi, herkes onun etrafındaydı, herkes ona bakıyor, ona hizmet ediyordu. Henüz çok zayıftı, çimenliğe varınca yatıp bir süre dinlendi.</p>

  <p>Sonra tören alayı tekrar başladı. Kaslarını kullanmaya başladıkça gücü azar azar geri geliyor, adalelerine kan doluyordu. Ahıra kadar gittiler. Ahırın girişinde Collie yatmıştı, etrafında güneşin altında oynaşan yarım düzine tombul enik vardı.</p>

  <p>Beyaz Diş meraklı gözlerle onlara baktı. Collie, hırlayarak uyarınca mesafesini korumaya özen gösterdi. Sahibi, parmağının ucuyla eniklerden birini ona doğru itti. Beyaz Diş hemen kuşku içinde tüylerini kabarttı ama sahibi her şeyin yolunda olduğunu söyledi. Kadınlardan birinin kollarında kıskaç altında tutulan Collie kıskançlıkla bakıyor ve hırlayarak her şeyin o kadar da yolunda olmadığına dair uyarılarda bulunuyordu.</p>

  <p>Enik, önüne kadar geldi. Beyaz Diş kulaklarını dikip merakla ona baktı. Sonra burunları birbirine dokundu ve Beyaz Diş çenesinde eniğin küçücük ılık dilini hissetti. Sonra onun da dili dışarı çıktı ve nasıl olduğunu anlamadan eniğin yüzünü yaladı.</p>

  <p>Tanrılar el çırparak ve neşeli çığlıklarla bu gösteriyi kutladılar. Şaşırmıştı, soran gözlerle onlara baktı. Sonra zayıflığı kendini gösterdi ve yere uzanıp kulakları dikilmiş, başı yan yatmış halde eniği izledi. Collie’nin öfkesine rağmen diğer enikler de paytak paytak yayılarak ona geldiler; büyük bir ciddiyet içinde üzerine tırmanıp yuvarlanmalarına izin verdi. Önce tanrıların alkışları arasında her zamanki içe dönüklüğü ve sıkılganlığı tekrar çıktı ortaya. Ama eniklerin oyunları ve maskaralıkları devam ettikçe bu duygu geçip gitti ve yarı kapalı, sabırlı gözlerle uzanıp güneşin altında uyuklamaya başladı.</p>
</body>
</html>