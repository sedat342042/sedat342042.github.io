<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h1>V <span>Boyun Eğmez</span></h1>

  <p>Weedon Scott, “Hiç faydası yok,” dedi.</p>

  <p>Kulübesinin merdivenine oturmuş, kendisi gibi umutsuzlukla omuzlarını silken köpek sürücüsüne bakıyordu.</p>

  <p>İkisi de kızak köpeklerinin üzerine atılmak için sonuna kadar gerdiği zincirinin ucunda tüylerini kabartıp bütün şiddetiyle hırlayıp duran Beyaz Diş’e baktılar. Kızak köpekleri, Matt’ten çeşitli dersler alınca ki söz konusu dersler kısa ve kalın bir sopa yardımıyla verilmişti, Beyaz Diş’i rahat bırakmayı öğrenmişler ve ancak o zaman belli bir uzaklıkta yatarak onun varlığını göz ardı etmeye başlamışlardı.</p>

  <p>Weedon Scott, “Bu bir kurt ve evcilleşmemiş,” diye vardığı sonucu açıkladı.</p>

  <p>Matt ise, “Dur bakalım, bunun böyle olduğunu bilmiyorum,” diye itiraz etti. “Belki de içinde tahmin ettiğimizden çok daha fazla köpeklik vardır. Emin olduğum tek şey var ve bunu kabul etmek zorundayız.”</p>

  <p>Sonra durup gizli bir şeye işaret edermişçesine başını Mousehide Dağı’na doğru salladı.</p>

  <p>Scott hemen, “Bildiğin bir şey varsa ağzından kerpetenle almayalım,” dedikten sonra belli bir süre bekledi. “Dökül bakalım, neymiş.”</p>

  <p>Köpek sürücüsü başparmağıyla arkasındaki Beyaz Diş’i işaret etti.</p>

  <p>“İster köpek olsun, ister kurt bir şey değişmez. Evcilleşmiş bu.”</p>

  <p>“Hadi canım!”</p>

  <p>“Evet, öyle. Hatta koşuma bile sokmuşlar. Şuraya iyice baksana. Göğsündeki şu boydan boya izleri görüyor musun?”</p>

  <p>“Haklısın Matt. Demek Güzel Smith onu almadan önce kızak köpeğiymiş.”</p>

  <p>“Ve tekrar kızağa çekilmemesi için hiçbir sebep yok.”</p>

  <p>Scott, hevesle, “Hakikaten böyle mi düşünüyorsun?” diye sordu ama hemen sonra başını olmaz anlamında sallayarak, “İki haftadır bizimle birlikte ve gördüğümüz tek şey, şu anda her zamankinden çok daha yabani olduğu.”</p>

  <p>Matt, “Ona bir şans ver,” tavsiyesinde bulundu. “Bir süreliğine serbest bırak.”</p>

  <p>Beriki ona kuşkucu gözlerle bakıyordu.</p>

  <p>“Tabii,” diye devam etti Matt, “daha önce de bunu denediğini biliyorum ama o zaman eline sopanı almamıştın”.</p>

  <p>“Bir de sen dene o halde.”</p>

  <p>Köpek sürücüsü sopasını eline alıp zincirine bağlı duran Beyaz Diş’e doğru gitti. Kafesteki bir aslan, eğiticisinin kırbacını nasıl izlerse Beyaz Diş de sopayı öyle izliyordu.</p>

  <p>Matt, “Görüyor musun, gözleri sopanın üzerinde,” dedi. “Bu iyiye işaret. Hiç de aptal değil. Demek elimde bu sopa olduğu sürece bana bir şey yapmayacak. Öyle salakça bir çılgınlığı da yok, kesin.”</p>

  <p>Adamın eli boynuna yaklaştıkça Beyaz Diş tüylerini kabartarak hırladı ve yere çömeldi. Bir yandan yaklaşan ele bakarken bir yandan da tehdit edici biçimde tepesinde duran öteki eldeki sopayı gözetim altında tutmaya çalışıyordu. Matt zincirin ucunu Beyaz Diş’in tasmasından çıkarıp geriledi.</p>

  <p>Beyaz Diş, özgür olduğunu güçlükle hissedebildi. Güzel Smith’in eline geçeli aylar olmuştu ve bütün bu zaman zarfında köpeklerle dövüşmesi için serbest bırakılması dışında böylesi bir özgürlük anı hatırlamıyordu. Dövüş biter bitmez de tekrar hapsedilirdi.</p>

  <p>Şimdi bu özgürlüğü ne yapacağını bilemiyordu. Kim bilir tanrılar ona daha ne tür yeni şeytanlıklar hazırlıyordu. Büyük bir ihtiyatla, her an saldırıya uğramaya hazır olarak yavaşça yürüdü. Ne yapacağını bilemedi, öylesine emsalsiz bir durumdu. Kendisini izleyen iki tanrıdan uzak durmak gibi bir önlem alarak dikkatle kulübenin köşesine doğru yürüdü. Hiçbir şey olmamıştı. Kafasının karıştığı açıkça görülüyordu, tekrar geri geldi ve üç-dört metre uzakta durarak niyetlerini anlamak istercesine iki adama baktı.</p>

  <p>Yeni sahibi, “Kaçmayacak mı?” diye sordu.</p>

  <p>Matt omuz silkti. “Bu kumarı oynayacağız artık. Bunu öğrenmenin tek yolu bu.”</p>

  <p>Scott şefkatle, “Zavallı şeytan,” diye mırıldandı. “İhtiyacı olan tek şey insanca muamele,” diyerek dönüp kulübeye girdi.</p>

  <p>Çıktığında elinde bir parça et vardı. Beyaz Diş’e doğru attı. Beyaz Diş bir sıçramayla etten kaçarak belli bir mesafeden kuşkuyla onu inceledi.</p>

  <p>Matt, “Hayır Major!” diye bağırarak uyardı ama geç kalmıştı.</p>

  <p>Major, etin üzerine atladı. Ve dişleri ete geçtiği anda Beyaz Diş saldırdı. Köpeği yere devirdi. Matt hemen fırladı ama Beyaz Diş’ten hızlı değildi. Major sendeleyerek ayağa kalkabildi ancak boğazından fışkıran kan karların üzerinde giderek genişleyen kıpkırmızı bir iz bırakıyordu.</p>

  <p>Scott aceleyle, “Çok kötü oldu bu ama Beyaz Diş ona hakkını verdi,” dedi.</p>

  <p>Bu arada Matt’in bacağı Beyaz Diş’e vurmak için havalanmıştı. Bir sıçrama, dişlerin şimşek hızıyla ısırıp kaçması ve keskin bir haykırış. Şiddetle hırlayan Beyaz Diş birkaç metre geri çekilirken Matt de eğilmiş bacağına bakıyordu.</p>

  <p>Yırtılmış pantolonuyla iç donunu ve giderek büyüyen kırmızı lekeyi gösterirken, “Bana da hakkımı verdi,” dedi.</p>

  <p>Cesareti kırılmış Scott, “Sana umutsuz vaka olduğunu söylemiştim,” dedi. “Hiç istemezdim ama bu meseleyi etraflıca düşündüm. Bir karara vardım. Yapacak tek şey kaldı.”</p>

  <p>Konuşurken bir yandan da isteksiz ve yavaş hareketlerle tabancasını çıkarıp revolver topunu açtı ve içindeki kurşunları kontrol etti.</p>

  <p>Matt itiraz ediyordu: “Bana bak Bay Scott, bu köpek cehennemden çıkıp geldi. Bembeyaz, pırıl pırıl bir melek olmasını bekleyemezsin. Ona biraz zaman tanı.”</p>

  <p>Öteki cevabını yapıştırdı: “Major’a yaptığına baksana!”</p>

  <p>Köpek sürücüsü feci haldeki köpeğe baktı. Karın içinde kendi kan gölüne batmış halde yatıyor ve can çekişiyordu.</p>

  <p>“Ona hakkını verdi, kendin söyledin bunu Bay Scott. Beyaz Diş’in etini çalmaya kalktı ve anında ölü bir köpek oldu. Başka ne beklenebilirdi ki? Etini korumak için savaşmayan bir köpek, beş para etmez.”</p>

  <p>“Öyle ama bir de kendine baksana, Matt. Hadi köpekler konusunda haklısın diyelim ama sınırı da bir yerde çekmemiz gerekiyor.”</p>

  <p>Matt inatla direniyordu. “Bana da hakkımı verdi. Neden ona tekme atmak istedim? İşte kendin söyledin, doğru yaptı diye. O halde benim de ona tekme atmaya hakkım yoktu.”</p>

  <p>Scott ısrarcıydı. “Onu öldürmek, ona iyilik olur. Evcilleşemeyecek bir hayvan bu.”</p>

  <p>“Bana bak Bay Scott, bu zavallı şeytana mücadele etmesi için bir fırsat tanı. Şimdiye kadar böyle bir fırsat bulamamış. Cehennemden daha yeni çıktı sayılır ve ilk kez biraz önce serbest bırakıldı. Ona doğru dürüst bir fırsat tanı. Eğer yola gelmezse şuracıkta kendi ellerimle öldürürüm!”</p>

  <p>Scott, “Tanrı biliyor ya ben onu ne öldürmek ne de birine öldürtmek isterim,” diye cevaplayarak tabancasını kılıfına koydu. “Tamamen serbest bırakıp ona her türlü iyi muameleyi yapacağız. İşte ilk muamele de benden.”</p>

  <p>Beyaz Diş’e doğru yürüyüp nazik ve sakinleştirici bir sesle onunla konuşmaya başladı.</p>

  <p>Matt uyardı: “Yine de eline sopanı alsan daha iyi olur.” Scott kafasıyla olmaz işareti yaparak Beyaz Diş’in güvenini kazanma çabasına devam etti.</p>

  <p>Beyaz Diş ise kuşku içindeydi. Bir şeyler olacaktı, belliydi. Tanrının köpeğini öldürmüş, arkadaşını ısırmıştı, feci bir cezadan başka ne bekleyebilirdi ki? Ama karşısında boyun eğmeyecekti. Tüylerini kabartmıştı, dişlerini gösteriyordu. Gözleri ateş gibiydi. Bütün vücudu tetikte ve her an her şeye hazır haldeydi. Tanrının elinde sopa olmadığı için kendisine bu kadar sokulmasına izin vermişti. O el şimdi yukarıdan aşağıya doğru yavaş yavaş kafasına yaklaşıyordu. Yaklaştıkça da Beyaz Diş bir yandan giderek sinirleniyor, bir yandan da büzülüp yere çöküyordu. El yaklaştıkça yere daha çok siniyor ve bu arada vücudu büzülüp küçülürken içindeki kızgınlık iyice büyüyordu. Tehlikeli bir durumdu, mutlaka bir kalleşlik gelecekti. Tanrıların ellerini iyi bilirdi; o ellerin nasıl egemenlik kurduklarına ve ne büyük bir ustalıkla can yakabildiklerine tanık olmuştu. Ayrıca eskiden beri kendisine dokunulmasına sinir olurdu. Daha tehditkâr bir ifadeyle hırladı ve yere biraz daha sindi ama el durmuyor, yaklaşıyordu. O eli ısırmak istemiyordu. İçindeki o vahşi içgüdü iyice ayaklanana, her yanını kaplayıp hayat arzusuyla doldurarak kendisini ele geçirene kadar elin getirebileceği bütün tehlikelere katlandı.</p>

  <p>Weedon Scott, dişlerin elini kapmasını ya da yaralamasını engelleyecek kadar hızlı olduğuna inanırdı. Dikilmiş bir yılanın atikliğiyle vuran Beyaz Diş’in müthiş hızı hakkında çok şey öğrenmesi gerekecekti.</p>

  <p>Scott şaşkınlık içinde keskin bir çığlık atarak diğer eliyle yarılan elini kavradı ve sıkıca tuttu. Matt sıkı bir küfür savurup ona doğru koştu. Beyaz Diş yere sinmiş haldeydi; tüyleri kabarmış, dişleri ortaya çıkmış, gözlerinde kötü ve tehdit dolu bakışlarla geri çekiliyordu. Artık en az Güzel Smith’ten yediği dayak kadar korkunç bir dayağa hazırlıyordu kendini.</p>

  <p>Scott, birden bağırdı. “Buraya gel! Ne yapıyorsun?”</p>

  <p>Matt kulübeye dalmış ve elinde bir tüfekle çıkmıştı.</p>

  <p>Baştan savma bir soğukkanlılık içinde olmasına özellikle dikkat ettiği sesiyle, “Hiçbir şey yapmıyorum,” dedi yavaşça. “Sadece biraz önce verdiğim sözü tutuyorum. Söylediğim gibi onu öldürmek bana düşer.”</p>

  <p>“Hayn; öldürmeyeceksin!”</p>

  <p>“Evet, öldüreceğim. Seyret şimdi.”</p>

  <p>Beyaz Diş onu ısırdığında öldürmeyelim diye rica eden Matt idi. Ama şimdi Scott’ı ısırmıştı ve bu kez savunma sırası Scott’taydı.</p>

  <p>“Ona bir fırsat vermemizi sen istedin. Hadi, ver bakalım o fırsatı. Daha yeni başladık ve işin başında dönmek olmaz. Bu kez de bana hakkım olan muameleyi yaptı. Baksana şuna.”</p>

  <p>Kendilerinden on metre kadar uzakta ve kulübenin köşesine yakın bir yerde duran Beyaz Diş, insanın kanım donduran bir hırçınlıkla hırlıyordu. Fakat hırladığı kişi Scott değil, köpek sürücüsüydü.</p>

  <p>Köpek sürücüsü şaşkınlıkla, “Vay vay, bir yaşıma daha girdim,” dedi.</p>

  <p>Scott ise aceleyle araya girdi. “Baksana ne kadar zeki. Ateşli silahın ne demek olduğunu en az senin kadar biliyor. Çok zeki bir köpek bu ve ben de bu zekâya bir şans tanıyacağım. Koy o tüfeği yerine.”</p>

  <p>“Öyle olsun. Zaten benim içimden geçen de buydu,” diyerek Matt tüfeği yere koyup odun yığınına dayadı.</p>

  <p>Beyaz Diş sakinleşti ve hırlamayı kesti.</p>

  <p>“Bu konuyu biraz incelememiz iyi olur. Seyret şimdi.”</p>

  <p>Matt’in tüfeğe uzandığı anda Beyaz Diş hırlamaya başladı. Tüfekten uzaklaştığında ise geri çekilip dişlerini açığa çıkaran dudakları tekrar dişlerini örttü.</p>

  <p>“Şimdi de biraz eğlenelim.”</p>

  <p>Matt tüfeği eline alıp yavaş yavaş omzuna doğru kaldırmaya başladı. Bu hareketle başlayan Beyaz Diş’in hırlaması, tüfek omza yaklaştıkça şiddetleniyordu. Tüfeğin omuz hizasına gelip kendine doğrulmasından hemen önce de kenara sıçrayıp kulübenin köşesinde gözden kayboldu. Matt biraz önce onun durduğu, şimdi artık kardan başka bir şey görünmeyen yere öylece bakakaldı.</p>

  <p>Sonra büyük bir ciddiyetle tüfeği yere koyup patronuna döndü.</p>

  <p>“Tamamen aynı fikirdeyim Bay Scott. Bu köpek öldürülemeyecek kadar zeki.”</p>
</body>
</html>