<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h1>VI <span>Kıtlık</span></h1>

  <p>Boz Kunduz uzun seyahatini bitirdiğinde bahar gelmek üzereydi. Aylardan nisandı ve Beyaz Diş köye varıp Mitsah tarafından koşumlardan çözüldüğünde bir yaşındaydı artık. Gerçi tam bir yetişkin olmasına daha çok vardı ama köydeki bir yaşını doldurmuş köpekler arasında, Lip-lip’ten sonraki en iri köpekti. Boyu poşu ve gücü, hem kurt babasından, hem de Kiche’den miras kalmıştı ve daha şimdiden yetişkin köpeklerle aynı boydaydı. Ama daha vücudu sıkılaşmamıştı. Bedeni ince, uzun ve zayıf, kasları ise yoğun değil ip ipti. Kürkü tam bir kurt bozuydu, kendisi de nereden bakılırsa bakılsın tam bir kurttu. Kiche’den gelen dörtte birlik köpek kanının fiziksel bir izi yoktu. Daha çok zihinsel yapısını oluşturuyordu.</p>

  <p>Uzun yolculuk öncesinden hatırladığı çeşitli tanrıları tanıyarak ağırbaşlı bir mutlulukla köyü dolaştı. Köpekler de vardı tabii… Diğer yavrular da kendisi gibi büyümüştü. Yetişkin köpeklerse hafızasındaki resimlerinde oldukları kadar iri ve heybetli görünmüyorlardı. Aralarında dururken eskisine göre daha az korkuyor, belli bir kayıtsızlık içinde azametle ortalarından geçerken yeni bir duygu yaşıyor ve bunun keyfini çıkarıyordu.</p>

  <p>Baseek diye yaşlı kır bir köpek vardı, gençliğinde Beyaz Diş’in korkudan sinip sürüne sürüne geri kaçması için dişlerini göstermesi yeterdi. Beyaz Diş, en çok ondan öğrenmişti değersiz bir köpek olduğunu ama şimdi, yaşadığı gelişim ve değişimi de yine en çok ondan öğrenecekti. Geçen yılla birlikte Baseek yaşlanarak zayıflamış, Beyaz Diş ise serpilerek güçlenmişti.</p>

  <p>Yeni öldürülen bir geyiğin paylaşılması sırasında köpek dünyasındaki ilişkilerin değiştiğini öğrendi. Hayvanın toynağını ve hatırı sayılır miktarda etli olan incik kemiğini kapmıştı. Diğer köpeklerin kapışmasından kaçmış (doğrusunu söylemek gerekirse bir çalının arkasına sığınıp gözden uzaklaşmış) ödülünü yiyordu ki Baseek üzerine saldırdı. Daha kendisi bile ne yaptığını anlamadan saldırganı iki kere ısırıp uzaklaşmıştı yanından. Baseek onun gözüpekliğinden ve saldırının hızından şaşırmıştı. Öylece kalakaldı, aralarında duran kırmızı ve çiğ incik kemiğinin üzerinden aptal aptal Beyaz Diş’e bakıyordu.</p>

  <p>Baseek yaşlanıyordu ve bir zamanlar dayılandığı köpeklerin artık kendisine karşı daha cesur davrandığını zaten biliyordu. Acı deneyimlerdi bunlar ama yapılacak bir şey yoktu, çaresiz sineye çekiyor ve onlarla başa çıkmak için artık aklını devreye sokuyordu. Eskiden olsaydı bir öfke nöbeti içinde çoktan Beyaz Diş’in üzerine atlamıştı. Ama artık azalan gücü buna izin vermiyordu. Feci biçimde hırlayarak incik kemiğinin üzerinden Beyaz Diş’e uğursuzca baktı. Bunun üzerine Beyaz Diş’in içinde eski korku ve saygı duygusu uyanınca cesaretini kaybedip büzülerek küçüldü ve aklından fazla yüz kızartıcı olmayan bir geri çekilmenin yollarını geçirmeye başladı.</p>

  <p>İşte tam burada büyük bir hata yaptı Baseek. Yırtıcı ve uğursuz görünmekle yetinseydi her şey gayet güzel olup bitecekti. Geri çekilmek üzere olan Beyaz Diş eti ona bırakacaktı. Ama beklemedi Baseek. Zaferi kazandığını sandı ve eti almak için ilerledi. Eti koklamak için dikkatsizce başını eğdiği anda Beyaz Diş hafifçe hırladı. Ondan sonra da artık Baseek’in durumu düzeltmesi için çok geçti. Yine de sadece etin üzerinde durup başını kaldırıp dik dik baksaydı, Beyaz Diş sonunda çekip giderdi. Ama Baseek’in burnu et kokusuyla doluydu ve kendini tutamayıp açgözlülükle etten bir ısırık aldı.</p>

  <p>Artık bu kadarı da fazlaydı Beyaz Diş için. Takım arkadaşları üzerinde aylar boyunca kurduğu egemenliğin hatırası belleğinde henüz tazeyken bir başkasının gelip kendine ait eti yutması karşısında öyle boş boş durmak, onun kontrolünü aşan bir şeydi. Her zamanki gibi, uyarmaksızın saldırdı. İlk ısırığıyla Baseek’in sağ kulağı şerit şerit kesilmişti. Bu ani saldırıya şaşırmıştı Baseek. Oysa daha fazlası, hem de çok daha acısı geliyordu yine aynı hızla. Bir darbeyle ayakları yerden kesildi. Boğazı ısırıldı. O ayağa kalkmaya çalışırken genç köpek iki kere dişlerini omzuna geçirdi. Sürati sersemleticiydi. Beyaz Diş’e saldırmak üzere boş bir girişimde bulunup öfkeli bir ısırık için açtığı dişleri boşlukta kapandı. Bir an sonra burnu yırtılmış, tökezleye tökezleye gerileyerek etten uzaklaşıyordu.</p>

  <p>Şimdi durum tam tersine dönmüştü. Beyaz Diş etin yanındaydı, hırlıyor, tehdit ediyor Baseek ise biraz ötede geri çekilmeye hazır vaziyette duruyordu. Bu genç ve şimşek gibi çakan köpekle kavgaya girmeye cesaret edemiyordu. İlerleyen yaşın kendini nasıl mecalsiz bıraktığını bir kez daha ve en acı şekilde görmüştü. Destanlara layık bir şey yaparak itibarını korumaya çalıştı. Sanki hiç ilgilenmiyormuş gibi, onun dikkatini çekmeye değmezlermişçesine, çok sakin bir biçimde sırtını genç köpeğe ve ete dönerek büyük bir kurumla yürüdü gitti. Ve ancak gözden iyice uzaklaştıktan sonra kanayan yaralarını yalamak için durdu.</p>

  <p>Bu kavga, Beyaz Diş’in kendine daha fazla güvenmesini ve özsaygısını artırmasını sağladı. Artık yetişkin köpekler arasında yürürken daha az çekingen davranıyordu; onlara yaklaşımı daha ödünsüzdü. Elbette bela çıkarmak istercesine yürümüyordu aralarında. Öyle bir meselesi yoktu. Yolunda giderken kendisine saygı gösterilmesini istiyordu. Kimse tarafından rahatsız edilmeden ve kimseye yol vermeden kendi yolunda ilerleme hakkına sahip çıkıyordu. Onu dikkate almalıydılar, işte o kadar. Takımındaki genç köpeklerin çoğuna yapıldığı ve yapılmaya devam edileceği gibi göz ardı edilen, saygı gösterilmeyen bir köpek olmayacaktı artık. Takım arkadaşlarının çoğu çekilip yetişkin köpeklere yol veriyor ve etlerini onlara bırakmaya mecbur kalıyorlardı. Ama kimseyle arkadaşlık etmeyen, yalnız, aksi, sağma soluna çok az bakan, güçlü, gözüpek, uzak, yabancı ve kendisine yaklaşılmasına izin vermeyen bir hal ve tavır içindeki Beyaz Diş, ne yapacağını bilemez durumdaki yetişkin köpeklerce akran kabul ediliyordu. Ona ilişmemeyi çabucak öğrendiler, düşmanca bir tavır almaya cesaret etmemeyi ve dostluk açılımlarında bulunmamayı da. İlk birkaç temastan sonra en çok istenebilecek vaziyet anlaşılmıştı; eğer ona ilişmezsen o da sana ilişmez.</p>

  <p>Yaz ortasında Beyaz Diş bir deneyim daha yaşadı. Avcılarla birlikte geyik avına gidip köyden uzaklaştığı bir dönemde köyün kenarına yeni kurulan çadırı incelemek için her zamanki gibi sessizce o tarafa giderken Kiche’ye rastladı. Bir an durup ona baktı. Onu ancak belli belirsiz hatırladı ama yine de <em>hattrladt</em>. Kiche için bu bile söylenemezdi. Eskiden yaptığı gibi tehditkâr biçimde diş gösterip hırlayınca Beyaz Diş’in hafızası tazelendi. Hep o tanıdık hırlamayla ilişkili olan unutulmuş yavruluk günleri üşüştü aklına. Tanrıları tanımadan önce Beyaz Diş’e göre evrenin merkezi oydu. O zamana ait tanıdık duygular tekrar doluşup içini kapladılar. Neşeyle ona doğru hopladı ama kendisini karşılayan maharetli dişleş kemiği açığa çıkaracak şekilde yanağını yırttı. Anlayamamıştı Beyaz Diş. Geri çekildi. Kafası karışmış, allak bullak olmuştu.</p>

  <p>Ama Kiche’nin herhangi bir hatası yoktu. Bir anne kurt, bir yıl önceki yavrularını hatırlayamaz, doğası öyle değildir. O da Beyaz Diş’i hatırlamamıştı. Ona göre yabancıydı, davetsiz misafirdi ve şu andaki yavruları, her türlü davetsiz misafiri kovma hakkı veriyordu ona.</p>

  <p>Yavrulardan biri Beyaz Diş’in yanına sokuldu. Üvey kardeştiler aslında ama bunu bilmiyorlardı. Beyaz Diş ilgiyle yavruyu koklarken Kiche yine saldırıp yüzünde ikinci yarasını açtı. Beyaz Diş biraz daha geriye kaçtı. Bütün eski anıları ve onlarla birlikte gelen tüm duygular tekrar ölüp içinden çıktıkları mezara gömüldüler. Yavrusunu yalarken arada durup kendisine hırlayan Kiche’ye baktı. Artık annesinin, herhangi bir değeri yoktu gözünde. Onsuz yaşamayı öğrenmişti. Onun anlamını unutmuştu. Ne Beyaz Diş’in hayatında onun, ne de Kiche’nin hayatında kendisinin yeri vardı.</p>

  <p>Sersemlemiş, ne yapacağını şaşırmış, anılarını unutmuş ve bütün bunların ne anlama geldiğini çözememiş halde orada öylece duruyorken Kiche artık onu tamamen uzaklaştırmak için üçüncü kez saldırdı. Ve Beyaz Diş, kendisini oradan sürüp uzaklaştırmasına izin verdi. O, kendi türünün bir dişisiydi ve türünün yasalarına göre erkekler dişilerle kavga etmezdi. Aslında bu yasayı bildiği yoktu Beyaz Diş’in çünkü zihninde yer alan bir genelleme olmadığı gibi dünyada edinilebilecek bir deneyim de değildi bu. Gizemli bir telkinle, sanki içine doğan bir içgüdüyle, geceleri aya ve yıldızlara ulumasını sağlayan, ölümden ve bilinmeyenden korkmasına neden olan aynı içgüdü sayesinde bildiği bir şeydi.</p>

  <p>Aylar geçti. Beyaz Diş güçlendi, kilosu arttı, cüssesi irileşti. Bir yandan da kalıtımı ve yaşadığı çevreyle temelleri atılan yolda kişiliği gelişiyordu. Hayatının malzemesi olan kalıtımı, hamura benzetilebilirdi. Birçok olasılığa açık, bir sürü kalıba girebilen bir malzemeydi. Ona belli bir şekil verense çevreydi. Yani Beyaz Diş insanın ateşinin başına gelmeseydi, Vahşi Doğa onu şekillendirip tam bir kurt yapacaktı. Ama tanrılar ona farklı bir çevre verdiler ve o da köpek oldu. Daha çok kurda benzeyen bir köpekti ama kurt değil, köpekti.</p>

  <p>Ve böylece doğasının hamuru ve çevresinin baskısıyla kişiliği belli bir kalıba dökülüp şekillendi. Bundan farklı bir şey olamazdı. Diğer köpekler onunla savaş halinde olmaktansa barış içinde olmanın daha iyi bir şey olduğunu öğrenir ve Boz Kunduz her geçen gün ödüllerini artırırken o da giderek daha aksi, daha mesafeli, daha yalnız ve daha yırtıcı bir köpek haline geliyordu.</p>

  <p>Her açıdan güçlü görünen Beyaz Diş’in yakasmı bir türlü bırakmayan bir zaafı vardı. Kendisine gülünmesine hiç dayanamıyordu. İnsanların kahkahası nefret edilesi bir şeydi. Kendi aralarında canlarının çektiği şeye gülebilirlerdi, hiç sakıncası yoktu. Ama kendisi hariç. Kahkahalar kendisine yöneldiği anda en korkunç öfke nöbetlerine kapılıyordu. İstediği kadar ciddi, ağırbaşlı, olgun olsun, bir kahkaha onu en anlamsız çılgınlıklara sürüklüyordu. O kadar kızdırıyor, o kadar rahatsız ediyordu ki saatler boyu şeytan gibi davranıyordu etrafa. Yazık, onun bu hallerinde önüne çıkan köpeğe… Bu çılgınlığını Boz Kunduz’a taşımayacak kadar iyi biliyordu yasayı çünkü onunla arasında her zaman sopası ve zekâsı vardı. Ama köpeklerle arasındaki şey sadece mekândı ve Beyaz Diş kahkahalar nedeniyle kudurmuş vaziyette ortalıkta göründüğü anda onlar da kaçmak için bu mekânı kullanıyorlardı.</p>

  <p>Hayatının üçüncü yılında Mackenzie yerlileri büyük bir kıtlık yaşadı. Yazın balık çıkmadı. Kışın Ren geyikleri her zamanki yollarından gitmediler. Kanada geyiği azdı, tavşan neredeyse hiç yoktu; avcı hayvanlar da av hayvanları gibi telef olmuşlardı. Her zamanki gıdalarından mahrum kaldıkları ve açlıktan zayıfladıkları için birbirlerine saldırıp birbirlerini yediler. Güçlüler hayatta kalabiliyordu sadece. Beyaz Diş’in tanrıları, aynı zamanda birer avcı hayvandılar. Aralarındaki yaşlılar ile zayıflar açlıktan öldüler. Av bulmak için ormanda boşuna dolaşan sıska ve gözleri çukura kaçmış avcıların karnına gitsin diye çocuklarla kadınların ellerindeki azıcık yiyecekten de vazgeçtiği köyde sürekli ağıtlar duyuluyordu.</p>

  <p>Tanrılar öylesine uç noktalara gelmişlerdi ki mokasenlerinin ve eldivenlerinin yumuşak tabaklanmış derilerini yiyorlardı. Köpeklerse sırtlarındaki koşumları ve hatta kamçıları kemiriyordu. Köpekler birbirini yiyor, tanrılar da köpekleri yiyordu. Önce en değersiz ve zayıflar yendi. Hayatta kalan köpekler durumu görüp anladılar. En cesur ve akıllılarından birkaçı, artık güçsüzlükten ayaklarını sürüyerek zorlukla yürüyebilen tanrıların ateşinden vazgeçip ormana kaçtılar ve sonunda orada ya açlıktan öldüler ya da kurtların midesine indiler.</p>

  <p>Bu yoksunluk zamanında Beyaz Diş de ormana kaçtı. Bu hayata diğer köpeklerden daha uygundu, yavruluğunda aldığı eğitim ona rehberlik edebilirdi. Sezdirmeden yaklaşıp küçük canlıları avlama konusunda özellikle becerikliydi. Çektiği açlık duygusu kadar büyük olan sabrıyla saatlerce gizlenmiş vaziyette yatıp dikkatli bir sincabın her bir hareketini izleyerek sonunda küçük hayvan yere inmeye cesaret edene kadar beklerdi. Hatta sincap yere indiğinde bile hemen saldırmazdı. Onun bir daha ağacına sığınmayacağından emin olana kadar harekete geçmezdi. Bir an bile önce değil, ancak o zaman saklandığı yerden boz bir kurşun gibi harekete geçip şimşek hızıyla vururdu. Bu şekilde damgasını bırakmadığı tek bir kere bile olmadı; kaçan sincapla^ yeteri kadar hızlı değillerdi.</p>

  <p>Sincaplar konusunda o kadar başarılıydı ki onlarla karnını doyurup bir de şişmanlamasını engelleyecek tek sorun vardı. Yeterince sincap yoktu ortalıkta. Bu yüzden daha da küçük şeyleri avlamaya başladı. Kimi zaman açlığı o kadar şiddetle hissediyordu ki tarla farelerinin yeraltındaki küçük yuvalarını açığa çıkarmak için topraktaki kökleri sökecek kadar bile alçalıyordu. Ya da kendisi kadar aç ve kendisinden defalarca kez daha yırtıcı bir gelincikle savaşmaya burun kıvırmıyordu.</p>

  <p>Açlığın en acıttığı zaman tanrılarının ateşine geri döndü. Ama doğrudan ateşin başına gitmedi. Ormanda saklanıp kimseye görünmüyor ve nadir de olsa tuzaklara yakalanan tavşanları çalıyordu. Bir keresinde, mecali ve nefesi yetmediğinden sıkça oturup dinlenmek zorunda kalarak aksaya aksaya ormanda dolaşan Boz Kunduz’un bile tavşanını çaldı.</p>

  <p>Bir gün cılız, açlıktan bir deri bir kemik kalmış, eklemleri bile gevşemiş genç bir kurda rastladı. Kendisi aç olmasaydı onunla beraber gidip sonunda vahşi kardeşlerinin arasına katılabilirdi. Ama açtı. Genç kurda saldırdı, öldürdü ve yedi.</p>

  <p>Talihi yaver gidiyordu. Yiyeceğe en çok ihtiyaç hissettiği zaman, öldürecek bir şey buluyordu mutlaka. Çok zayıfken büyük avcı hayvanlara rastlamaması, yine şansını gösteriyordu. Aç bir kurt sürüsü bütün hızıyla peşine düştüğünde, bir vaşağı iki gün boyunca daha yeni mideye indirdiği için güçlüydü. Uzun, vahşi bir takipti ama Beyaz Diş onlardan daha iyi beslenmiş olduğu için sonunda onları geride bıraktı. Hatta geride bırakmakla kalmayıp geniş bir daire çizip arkalarına geçerek takipçilerinden bitap düşmüş birinin üzerine çöktü.</p>

  <p>Bundan sonra o taraflarda dolaşmayı bırakıp doğduğu vadiye doğru gitti. Eski yuvasında Kiche’ye rastladı. Geçmişte yaptığını bir kere daha yapmış, tanrıların konukseverliğini kaybetmiş ateşinin başından kaçarak yeni yavrusunu doğurmak için eski barınağına sığınmıştı o da. Beyaz Diş sahneye çıktığında bu batından tek yavrusu kalmıştı ve o da fazla yaşamayacaktı. Böylesi bir açlıkta yavruların şansı çok azdı.</p>

  <p>Kiche’nin artık büyümüş oğlunu karşılamasına sevgi dışında her şey denebilirdi. Ama Beyaz Diş tınmadı bile. Annesine kafasını takmayacak kadar büyümüştü. Soğukkanlılıkla kuyruğunu dönüp derenin kenarından yukarı çıkmaya başladı. Suyun çatallandığı yere gelince sol kolu izleyip uzun zaman önce annesiyle beraber kavga ettiği vaşağın yuvasını buldu. Terk edilmiş yuvaya yerleşip bir gün boyunca dinlendi.</p>

  <p>Yazın ilk, kıtlığın son günlerinde, kendisi gibi ormana kaçıp orada büyük zorluklarla hayatını sürdüren sefil durumdaki Lip-lip’le karşılaştı. Hiç beklenmedik biçimde rastladı ona Beyaz Diş. Sarp bir kayalığın iki ucundan ters istikamette koşarken bir kayayı döndüklerinde yüz yüze buldular kendilerini. Ani bir uyarıyla durup şüpheyle birbirlerine baktılar.</p>

  <p>Beyaz Diş, mükemmel durumdaydı. İyi avlanmış ve bir hafta boyunca midesini şişirecek kadar yemişti. Hatta öldürdüğü son hayvanı yerken tıkanmıştı bile. Lip-lip’e bakarken baştan sona sırtındaki bütün tüyler kabardı. İradesi dışında kabarmıştı tüyleri, geçmişte Lip-lip’in kabadayılığının ve kendisine çektirdiklerinin yarattığı duygu durumuna her zaman eşlik etmiş fiziksel haliydi bu. Geçmişte Lip-lip’i gördüğü anda tüylerini kabartıp hırlardı, şimdi de otomatik olarak tüylerini kabartıp hırladı. Hiç vakit kaybetmedi. Yapılacak şey hakkıyla ve her zamanki hızla yapıldı. Lip-lip gerilemeye çalıştı ama Beyaz Diş omzuyla onun omzuna sıkı bir darbe indirdi. Lip-lip devrilip sırtüstü yuvarlandı. Beyaz Diş’in dişleri cılız boğazına geçti. Beyaz Diş’in dikkatli ve güçlü olduğu bir ölüm kalım mücadelesiydi bu. Sonunda işini bitirdi ve kayalıktaki yoluna devam etti.</p>

  <p>Bundan çok uzak olmayan bir gün, Mackenzie’ye doğru hafif bir eğimle inen dar bir açık arazi parçasının bulunduğu yerde ormandan çıktı. Buraya daha önce de gelmişti ama o zaman bomboştu buralar, oysa şimdi bir köy vardı. Ağaçların arasında saklanarak durumu inceledi. Görüntüler, sesler ve kokular tanıdık geldi. Eski köy yeni bir yere taşınmıştı. Ama görüntüler, sesler ve kokular, son görüp kaçtığı köyden farklıydı. Ağlamalar, inlemeler, ağıtlar yoktu. Kulakları neşeli seslerle şenlendi. Bir kadının kızgın sesini duyduğunda bu öfkenin ancak dolu bir mideyle mümkün olabileceğini biliyordu. Havada bir de balık kokusu vardı. Yiyecek vardı köyde. Kıtlık bitmişti. Kararlı biçimde ormandan çıkıp kampa koştu ve doğru Boz Kunduz’un çadırına gitti. Efendisi orada değildi ama Kloo-kooch tarafından neşeli çığlıklar ve yeni yakalanmış koca bir balıkla sıcak biçimde karşılanıp Boz Kunduz’un dönüşünü beklemek için yere uzandı.</p>
</body>
</html>