<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Günden Kalanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="İkinci Gün - Öğleden Sonra">İkinci Gün - Öğleden Sonra<br/>
    Mortimer Gölü, Dorset</h1>

    <p>“‘Büyük’ başuşak nedir?” sorusunun şimdiye kadar üzerinde yeterince düşünüp taşınmadığım önemli bir boyutu daha var gibi görünüyor. Doğrusu bende böylesine yer etmiş, yıllar boyu üzerinde bunca kafa yorduğum bir konuda bunu fark etmek oldukça rahatsız edici. Ama şimdi düşünüyorum da, Hayes Derneği’nin üyelik ölçütlerinin kimi yönlerini yeterince kafa yormadan bir kenara atmış olabilirim. “Vakar” ve onun “büyüklük”le olan önemli ilişkisi üzerine düşüncelerimden hiçbirini geri almak niyetinde değilim kuşkusuz. Ancak Hayes Derneği’nin başka bir bildirisi üzerinde yeniden düşünüyorum şimdi; bu bildiride açıklandığına göre dernek üyeliği için önkoşullardan biri, derneğe üye olmak isteyen “adayın seçkin bir eve bağlı olması”ydı. Derneğin bu konuda düşüncesizce bir züppelik örneği sergilediği yolundaki duygularım hiç değişmedi. Bu bildiride asıl karşı çıkılan nokta, belki de dile getirilen bu ilkeden çok “seçkin bir ev” kavramıyla ilgili modası geçmiş anlayıştı. Aslında bana öyle geliyor ki “seçkin bir evde çalışıyor olma”nın büyüklüğün önkoşulu olduğunu söylemek pekâlâ da doğru olabilir; buradaki “seçkin” sözcüğünü Hayes Derneği’nden daha geniş bir anlamda aldığımız sürece.</p>

    <p>Benim “seçkin bir ev” kavramını yorumlama biçimimle Hayes Derneği’nin bundan ne anladığını karşılaştırmak, bizim kuşakla bizden önceki kuşağın değer yargıları arasındaki farkı açıkça ortaya koyacaktır bence. Bizim kuşağın, hangi işverenin arazi sahibi üst tabakadan, hangisininse “tüccar” sınıfından olduğu konusunda daha az züppece bir tutum benimsediğine dikkat çekmek istemiyorum yalnızca. Söylemeye çalıştığım –bunun haksız bir yorum olduğunu da düşünmüyorum–, bizim çok daha idealist bir kuşak olduğumuz. Büyüklerimiz bir işverenin unvan taşıyıp taşımadığıyla ya da “köklü” ailelerden birinden gelip gelmediğiyle ilgilenirken, biz daha çok bu kişinin <em>ahlaki</em> itibarıyla ilgilenme eğilimindeydik. İşverenlerimizin özel yaşamlarına burnumuzu soktuğumuzu kastetmiyorum. Demek istediğim, asıl tutkumuzun, insanlığın ilerleyişine bir şekilde katkıda bulunan beyefendilere hizmet etmek olduğu; bu, bir önceki kuşakta örneği pek görülmeyen bir şeydi. Örneğin Bay George Ketteridge gibi bir beyefendiye verilen hizmet, başka herhangi birine verilen hizmetten daha değerli sayılabilirdi: Bu beyefendi köklü bir aileden gelmiyordu belki, ama imparatorluğun gelecekteki gönencine yadsınamaz katkısı, aristokrat kökenli olup da zamanlarını kulüplerde ya da golf sahalarında tüketen o beylerin hepsinden daha fazladır.</p>

    <p>Aslında en asil ailelerden gelen pek çok beyefendi, kuşkusuz güncel sorunların çözümüne biraz olsun katkıda bulunmayı canı gönülden diler; bu nedenle bizim kuşağın çabaları, ilk bakışta bizden öncekilerden çok da farklı görünmeyebilir. Buna karşılık, aramızda önemli bir tutum farkının var olduğunu söyleyebilirim; yalnızca meslektaşların birbirleriyle tartıştıkları konulara değil, bizim kuşağın en ehil kişilerinden pek çoğunun bir görevi bir başka görev için bırakmayı seçiş biçimlerine de yansırdı bu. Bu gibi kararlar artık yalnızca aldığınız ücrete, yanınızda çalışanların sayısına ya da bir ailenin soyadının ihtişamına bağlı değildi. Bizim kuşak için şunu söylemeyi doğru buluyorum: Mesleki saygınlık, esasen işverenin ahlaki değerinde yatıyordu.</p>

    <p>Kuşaklar arasındaki farkı açıklayabilmek için bir benzetmeye başvurmam en iyisi: Babamın kuşağından gelen başuşaklar bence dünyayı bir merdiven gibi görüyorlardı; en tepede kraliyet ailesi, köklü ailelerden gelen dükler, lordlar; daha aşağıdaysa “yeni zenginler” gelirdi. Böylece öyle bir noktaya varılırdı ki, o noktanın altında basamaklar salt servetle, daha doğrusu onun yokluğuyla belirlenirdi. Mesleğinde başarılı olmak isteyen her başuşağın biricik amacı bu merdivende olabildiğince yükseklere tırmanmaktı; genelde de ne kadar yükseğe çıkarsa mesleki saygınlığı o kadar artardı. Hayes Derneği’nin “seçkin ev” anlayışında dile getirilen değerler de tastamam bunlardı işte. Derneğin 1929 gibi ileri bir tarihte böyle büyük bir güvenle bu tür açıklamalarda bulunması, bu derneğin sonunun çoktan gelmiş olduğunu değilse bile kapanmasının neden kaçınılmaz olduğunu açıkça gösteriyor. O sıralarda bu tür düşünceler, mesleğimizin ön saflarında yer almaya başlayan kişilere uymuyordu artık, çünkü bizim kuşağımız dünyayı bir merdiven gibi değil, daha çok bir <em>tekerlek</em> gibi görüyordu diyebilirim. Belki bunu biraz daha açmam gerek.</p>

    <p>Biz, önceki bütün kuşakların gözünden kaçan bir şeyi fark ettik bence: Dünyayı etkileyen önemli kararlar, aslında salt resmi binalarda ya da kamuyla basının sıkı gözetimi altındaki uluslararası toplantılara ayrılan birkaç gün içerisinde verilmez. Tartışmaların yürütülmesi ve ciddi kararların alınması, daha çok bu ülkenin önemli evlerinin gizliliği içinde sessiz sakin gerçekleşir. Bunca tantana ve törenle toplumun gözü önünde olup bitenler, bu evlerin duvarları arasında haftalar, hatta aylar boyunca olup bitenlerin bir sonucu ya da yalnızca onaylanmasıdır genelde. Bu yüzden bizim kuşağın gözünde dünya daha çok bir tekerlek gibiydi, bu tekerleğin göbeğinde bu önemli evler bulunuyordu, onların güçlü kararları da çevrelerinde dönen, zengin ya da yoksul herkesi etkilerdi. Çalışıp çabalayıp bu göbeğe ulaşmak için elinden geldiğince ilerlemek, bu meslekte yükselmek isteyen herkesin isteğiydi. Dediğim gibi, idealist bir kuşaktık, bizim için sorun insanın becerilerini yalnızca ne kadar iyi kullandığı değil, aynı zamanda <em>hangi amaç uğruna</em> kullandığıydı; her birimiz daha güzel bir dünya yaratma çabalarında çorbada tuzumuz olsun istiyorduk ve bizim meslekte bunu gerçekleştirmek için en güvenli yolun, uygarlığı ellerinde tutan, zamanımızın büyük beyefendilerine hizmet etmek olacağını da anlamıştık.</p>

    <p>Şu an kaba genellemelerle konuşuyorum elbette; bizim kuşakta, böyle ince düşünmeye sabrı yetmeyen pek çok kişi olduğunu pekâlâ kabul ederim. Buna karşılık, babamın kuşağında işlerin bu “ahlaki” boyutunu içgüdüsel olarak anlayan birçok insanın bulunduğuna da inanıyorum. Ama bu genellemeler aşağı yukarı doğrudur bence ve tanımladığım türden “idealist” ilkeler kendi meslek yaşamımda da önemli bir rol oynamıştır. Mesleğe ilk girdiğim zamanlarda art arda işveren değiştirdim –bu konumların bana sürekli bir doyum sağlayamayacaklarının bilincinde olduğum için– ta ki sonunda Lord Darlington’a hizmet etme fırsatıyla ödüllendirilene dek.</p>

    <p>Bugüne kadar konuya hiç bu açıdan bakmamış olmam tuhaf doğrusu; uşaklar salonundaki ocak başında “büyüklüğün” doğasını tartışarak geçirdiğimiz saatler boyunca ben ve Bay Graham gibi meslektaşlarım, meseleyi bu boyutuyla ele almadık hiç. “Vakar”ın içeriği açısından daha önce belirttiğim hiçbir şeyi geri almayacağım, ama şu savda da doğruluk payı var gerçekten: Bir başuşak bu niteliği ne derece elde etmiş olursa olsun, yeteneklerini yönlendirebileceği uygun bir fırsat bulamadıysa eğer, meslektaşlarının onu “büyük” saymasını bekleyemez. Bay Marshall ile Bay Graham gibilerinin, yalnızca yüksek ahlak sahibi oldukları tartışılamayacak –Lord Wakeling, Lord Camberley, Sir Leonard Gray gibi– beyefendilere hizmet etmiş olmaları kuşkusuz dikkate değer. Bu meslek erbaplarının, yeteneklerini daha düşük çaptaki kişilere zaten sunmayacaklarına inanıyorum ister istemez. Aslında düşündükçe bunu daha açık bir biçimde görebiliyorum: <em>Gerçekten</em> seçkin olan bir evde çalışmak “büyüklüğün” <em>önkoşuludur.</em> “Büyük” bir başuşak, hizmet verdiği yıllara dönüp baktığında, bu yıllar boyunca yeteneklerini büyük bir beyefendi için ve onun aracılığıyla insanlığa hizmet için kullandığını söyleyebilecek olandır ancak.</p>

    <p>Dediğim gibi, bugüne kadar konuya hiç bu açıdan bakmamıştım; ama belki de, üzerinde çok önceden inceden inceye düşünüp taşındığınızı sandığınız konularda aniden bu tür şaşırtıcı yeni bakış açıları yakalayıvermek, böyle bir geziye çıkmanın doğasında vardır. Dahası bir saat kadar önce meydana gelen küçük –ama doğrusu benim için biraz sarsıcı– bir olay da beni bu çizgi doğrultusunda düşünmeye itti.</p>

    <p>Harika bir havada güzel bir sabah yolculuğu yaptıktan ve bir taşra otelinde güzel bir öğle yemeği yedikten sonra Dorset sınırına ancak varmıştım ki motorun ısındığına işaret bir koku geldi burnuma. İşverenimin Ford’una zarar verdiğim düşüncesi ürkütücüydü kuşkusuz, bu yüzden aracı hemen durdurdum.</p>

    <p>Dar bir yoldaydım, her iki yanım da sık yapraklarla örtülü olduğu için çevremde ne var ne yok kestiremiyordum. Önümü de göremiyordum; çünkü yol yirmi metre kadar ileride epey keskin bir dönemeçle kıvrılıyordu. Karşıdan gelen bir aracın o dönemeci alıp işverenimin Ford’una çarpması tehlikesini göze almaksızın bulunduğum yerde fazlaca kalamayacağımı anladım. Bu yüzden motoru yeniden çalıştırdım, kokunun az da olsa hafiflediğini fark edince de biraz rahatladım.</p>

    <p>Düşünebildiğim kadarıyla bu durumda yapılacak en iyi şey bir benzin istasyonu aramak olacaktı ya da bir malikâne; zira böyle büyük bir evde arabadaki sorunun ne olduğunu anlayabilecek bir şoför bulma şansım yüksekti. Ama yol dönemeçlerle, her iki cephede de görüşümü kapayan yüksek ağaçlarla sürüp gidiyordu; kimileri besbelli özel araba yollarına açılan pek çok kapı geçtim, ama bu yolların ulaştığı evleri göremedim. Bir beş yüz metre kadar daha gittim; bu arada rahatsız edici koku giderek arttı. Neyse, sonunda bir açıklığa çıktım. Biraz uzakta, ileride solda, Victoria dönemi üslubunda yapılmış yüksek bir ev görünüyordu. Geniş bir ön avlusu ve eski bir at arabası yolundan otomobil yoluna dönüştürüldüğü belli olan bir girişi vardı. Yaklaştıkça biraz daha yüreklendim. Evin yanındaki garajın kapıları açık bırakılmıştı, içeride bir Bentley duruyordu.</p>

    <p>Giriş kapısı da açıktı. Ford’u araba yoluna sokup az ilerde durdum, indim, evin arka kapısına yöneldim. Kapıyı ceketsiz, kravatsız bir adam açtı, ama evin şoförünü görmek istediğimi söylediğimde de, “Tam üstüne bastın,” dedi neşeyle. Başıma gelenleri duyunca hiç duraksamadan çıkıp Ford’un yanına geldi, kaputu açtı, yalnızca birkaç saniyelik bir incelemeden sonra: “Su, ahbap,” dedi. “Radyatöründe su kalmamış.” Bu durum onu pek eğlendiriyor gibiydi, yine de yardımseverliğine diyecek yoktu. Yeniden eve girdi, birkaç dakika sonra elinde bir bidon su ve bir huniyle dışarı çıktı. Motorun üzerine eğilip radyatörü doldururken dostça laflamaya başladı benimle; bölgede bir araba gezisi yaptığımı öğrenince yakınlarda bulunan kaçırılmayacak güzellikte bir yeri, en fazla yarım kilometre uzaktaki bir göleti görmemi salık verdi.</p>

    <p>Ben de bu arada evi biraz daha inceleme fırsatı buldum; enine oranla epey yüksekti, dört katlıydı, ön duvarın büyük bir bölümü, üçgen biçimindeki dama kadar sarmaşıkla kaplıydı. Yine de pencerelerden, odaların en az yarısının kapalı, eşyalarınınsa örtü altında olduğunu görebiliyordum. Adam radyatörle işini bitirip kaportayı kapattığında bu durumun nedenini sordum.</p>

    <p>“Yazık gerçekten,” dedi. “Güzel, eski bir evdi. İşin doğrusu, Albay burayı elden çıkarmak istiyor. Bu kadar büyük bir evin ona pek yararı yok artık.”</p>

    <p>Evde kaç kişi çalıştırıldığını sormadan edemedim; kendisinden ve her akşam gelen bir aşçıdan başka kimseciklerin olmadığını öğrendiğimde de pek şaşırmadım doğrusu. Görünüşe göre bu adam hem başuşak ve oda uşağı hem de şoför ve temizlikçiydi. Savaşta albayın emir eriymiş; Alman işgali sırasında birlikte Belçika’dalarmış. Müttefik çıkartması sırasında da birliktelermiş. Adam bunları anlattıktan sonra bana dikkatle baktı ve şöyle dedi:</p>

    <p>“Şimdi anladım. Önce çıkaramamıştım, ama şimdi anladım. Sen onlardan birisin, şu birinci sınıf başuşaklardan. O kocaman, şatafatlı evlerden birinde çalışıyorsun, değil mi?”</p>

    <p>Tahmininin gerçeğe pek de uzak olmadığını söylediğimde sözlerini şöyle sürdürdü:</p>

    <p>“Şimdi anladım. Önce çıkaramamıştım seni. Biliyor musun, nerdeyse bir beyfendi gibi konuşuyorsun. Bir de bunun gibi güzel, eski bir şeyi kullanman.” Ford’u işaret etti. “İlk bakışta, işte gerçekten lüküs bir ihtiyar demiştim. Sahiden de öylesin, dostum. Gerçekten havalısın yani. Görüyorsun ya, böyle şeyleri hiç öğrenemedim ben. Alt tarafı sivilliğe geçmiş bir emir eri eskisiyim.”</p>

    <p>Çalıştığım yeri sordu, yanıtımı duyunca düşünceli bir tavırla başını yana eğdi.</p>

    <p>“Darlington Malikânesi,” diye mırıldandı. “Darlington Malikânesi... Sahiden lüküs bir yer olmalı, karşındaki şu şapşala bile yabancı gelmediğine göre. Darlington Malikânesi... Dur bi dakka, şu Darlington Malikânesi’nden söz etmiyorsun herhalde, Lord Darlington’ın evi yani?”</p>

    <p>“Üç yıl önceki vefatına kadar Lord Darlington’ın malikânesiydi,” diye açıkladım. “Ev şimdi Amerikalı bir beyefendinin, Bay John Farraday’in.”</p>

    <p>“Öyle bir yerde çalışıyorsan sahiden birinci sınıf biri olmalısın. Senin gibiler pek fazla kalmamıştır, ha?” Sonra, şunu sorarken sesi açıkça değişti: “Yani sen şu Lord Darlington’ın yanında çalışıyordun, öyle mi?”</p>

    <p>Beni dikkatle süzüyordu.</p>

    <p>“Yok,” dedim. “Bay John Farraday’in yanında çalışıyorum, evi Darlington ailesinden satın alan Amerikalı beyefendi.”</p>

    <p>“Ah, demek Lord Darlington’ı tanımıyorsun. Yalnızca nasıl biri olduğunu merak etmiştim de. Ne menem bi adam olduğunu.”</p>

    <p>Yola koyulmam gerektiğini söyledim ve yardımları için çok teşekkür ettim. Ne de olsa cana yakın biriydi, Ford’u ana kapıya giden yola geri geri döndürmem için bana kılavuzluk etme zahmetine bile girdi. Sonra cama eğildi, biraz ilerideki gölü görmemi öğütledi yine, yolu da yeniden tarif etti.</p>

    <p>“Güzel bir yerdir,” diye ekledi. “Sakın kaçırma, sonra pişman olursun. Albay da orada balık avlıyor şimdi.”</p>

    <p>Ford eski formuna kavuşmuş gibiydi; söz konusu gölet de güzergâhımdan fazlaca sapmamı gerektirmediğinden, emir erinin önerisini değerlendirmeye karar verdim. Yol tarifi bana yeterince açık gelmişti, ama göle gitmek için anayoldan sapar sapmaz beni telaşlandıran o kokuyu ilk duyduğum sırada bulunduğum yol gibi dar, dolambaçlı yollarda kaybolmaya başladığımı fark ettim. İki yandaki dallarla yapraklar zaman zaman o kadar sıklaşıyordu ki güneş büsbütün görünmez oluyordu; gözlerim parlak gün ışığıyla koyu gölgeler arasındaki ani karşıtlıklara alışmaya çabalıyordu. Her neyse, sonunda epey dolandıktan sonra “Mortimer Gölü” tabelasını buldum ve böylece yarım saat kadar önce buraya gelebildim.</p>

    <p>Şimdi emir erine teşekkür borçlu olduğumu hissediyorum; çünkü Ford konusundaki yardımları bir yana, o olmasaydı bu büyüleyici yeri kendi başıma bulmam neredeyse imkânsızdı. Göl pek büyük değil, etrafı olsa olsa yarım kilometredir. Herhangi bir açık noktaya çıkıp baktığınızda, bütün manzara ayaklarınızın altında. Çevreye derin bir dinginlik hâkim. Kıyı çepeçevre ağaç; toprağa hoş bir gölgelik düşürecek kadar kıyıya yakın olan uzun sazlar ve kamışlar, suyun yüzeyini ve göğün bu yüzeydeki kıpırtısız yansısını kırıyor. Ayakkabılarım gölün çevresinde rahatça dolaşmaya elverişli değil; şu an oturduğum yerden bile patikanın yer yer derin çamur birikintileri içinde yitip gittiğini görüyorum. Ama doğrusu buranın ilk andaki büyüsü o kadar güçlüydü ki neredeyse suya çamura aldırmayıp yürümeye kalkacaktım. Ancak böyle bir gezintide başa gelebilecek aksiliklerden duyduğum kaygı ve gezi kıyafetime zarar veririm korkusuyla burada, bu bankta oturmakla yetiniyorum. İşte, son yarım saattir buradayım, gölün çevresine dağılmış, ellerinde balık oltalarıyla sakin sakin oturan insanları izliyorum. Buradan bir düzine kadar insan seçebiliyorum, ama parlak güneş ve göle sarkan dalların gölgesi onları net bir biçimde görmemi engelliyor. Bu yüzden, kendi kendime oynamayı düşündüğüm küçük oyundan vazgeçmek zorundayım: Balıkçılardan hangisinin, az önce onca yardım gördüğüm evin sahibi albay olduğunu kestiremiyorum.</p>

    <p>Şu son yarım saattir aklımdan geçenler üzerinde daha ayrıntılı düşünmemi sağlayan şey, buranın sessizliği kuşkusuz. Aslında şu anki dinginlik olmasaydı emir eriyle sohbetim sırasında sergilediğim davranış üzerine daha fazla kafa yormazdım herhalde. Yani Lord Darlington’ın hizmetinde asla çalışmamışım gibi bir izlenim yaratmamın nedeni üzerinde bu kadar durmayabilirdim. Bıraktığım izlenim buydu kuşkusuz. “Yani sen şu Lord Darlington’ın yanında çalışıyordun, öyle mi?” diye sormuştu, ben de çalışmadım demesem bile pek başka bir anlama yorulamayacak bir yanıt vermiştim. O anda birdenbire anlamsız bir hevese kapılmış olabilirim; fakat bu, böylesine tuhaf bir davranış için hiç de inandırıcı bir açıklama değil. Emir eriyle aramda geçen konuşmanın bu türden ilk örnek olmadığını kabul etmeliyim; bunun, birkaç ay önce Wakefield’ların ziyareti sırasında olanlarla bir bağlantısı bulunduğu kuşkusuz; bu bağlantının niteliği konusunda pek belirgin bir fikrim yok gerçi.</p>

    <p>Bay ve Bayan Wakefield, İngiltere’ye yirmi yıl kadar önce gelmiş ve anladığım kadarıyla kent dolaylarında bir yere yerleşmiş Amerikalı bir çiftti. Boston sosyetesinde Bay Farraday’le epeyce ortak tanıdıkları vardı. Bu yüzden bir gün Darlington Malikânesi’ne kısa bir ziyarette bulundular, öğle yemeğine kalıp çay saatinden önce de ayrıldılar. Bay Farraday’in eve yerleşmesinden yalnızca birkaç hafta sonra gerçekleşti bu ziyaret, işverenimin satın aldığı mülkten duyduğu coşkunun dorukta olduğu bir zaman yani. Sonuçta, Wakefield’ların konukluğunun büyük bölümü, eşyaları örtü altındaki odalara bile bakarak evi bazılarını gereksiz gelebilecek kadar uzun uzun dolaşmakla geçti. Bay ve Bayan Wakefield de bu konuda Bay Farraday kadar hevesli görünüyorlardı. Ben gidip gelip işimi yaparken işverenimle konuklarının evde bulundukları bölümlerden, Amerikalılara özgü türlü hoşnutluk nidaları çarpıyordu kulağıma. Bay Farraday geziye evin en üst katından başlamıştı ve konuklarını zemin kat odalarının ihtişamını görüp incelemeleri için aşağı indirdiği sırada kendini artık iyice kaptırmıştı; kornişlerdeki, pencere pervazlarındaki ayrıntılara bile dikkat çekiyor, o odalarda “eskiden İngiliz lordlarının neler yaptıklarını” allayıp pullayarak anlatıyordu. Onları dinlemek için bilinçli bir çaba göstermedim kuşkusuz, ama yine de konuşulanların özünü anlamamak elde değildi. İşverenimin bilgisinin boyutları da şaşırtmıştı beni, ara sıra olmayacak tahminlerde bulunsa da, anlattıkları, İngiliz geleneklerine duyduğu derin hayranlığı açığa vuruyordu. Dahası, Wakefield’ların, özellikle de Bayan Wakefield’ın da ülkemizin geleneklerine hiç yabancı olmadıkları belliydi; söyledikleri pek çok sözden, onların da epey görkemli bir İngiliz evine sahip oldukları anlaşılıyordu.</p>

    <p>Gezinin bir noktasında, konukların bahçeyi gezmek üzere dışarı çıktığını düşünerek holden geçiyordum ki Bayan Wakefield’ın biraz geride kaldığını ve yemek odasına açılan kapının taş kemerini incelediğini gördüm. Hafifçe, “Özür dilerim, hanımefendi,” diyerek yanından geçip gitmek üzereyken bana döndü ve şunu söyledi: “Aa, Stevens, belki sen söyleyebilirsin bana. Bu kemer on yedinci yüzyıldan kalma <em>görünüyor,</em> ama aslında epey yakın bir zamanda yapılmış, öyle değil mi? Belki de Lord Darlington zamanında, ne dersin?”</p>

    <p>“Olabilir, hanımefendi.”</p>

    <p>“Çok güzel bir şey. Ama herhalde yalnızca birkaç yıl önce yapılmış, o dönem taklidi bir parça. Doğru, değil mi?”</p>

    <p>“Olabilir, hanımefendi, emin değilim.”</p>

    <p>Derken Bayan Wakefield sesini alçalttı: “Söylesene Stevens, şu Lord Darlington nasıl biriydi? Sen onun yanında çalışıyordun, değil mi?”</p>

    <p>“Çalışmadım, efendim, hayır.”</p>

    <p>“Ah, ben öyle sanmıştım. Neden böyle düşündüm bilmem.”</p>

    <p>Bayan Wakefield kemere baktı yeniden ve elini üzerine koydu: “Demek kesin olarak bilemiyoruz. Yine de bana taklit gibi görünüyor. Çok ustaca ama taklit.”</p>

    <p>Bu konuşmayı çarçabuk unutmuş olmalıyım. Ancak Wakefield’lar evden ayrıldıktan sonra, konuk odasına Bay Farraday’in ikindi çayını getirdiğimde işverenimin biraz düşünceli olduğunu fark ettim. Kısa bir suskunluktan sonra:</p>

    <p>“Biliyor musun Stevens?” dedi, “Bayan Wakefield bu evden gerektiğince etkilenmedi.”</p>

    <p>“Öyle mi efendim?”</p>

    <p>“Evin ‘soyağacı’nı abarttığımı düşünüyor sanki. Yüzyıllar öncesine uzanan bütün o ayrıntıları benim uydurduğumu.”</p>

    <p>“Gerçekten mi efendim?”</p>

    <p>“Şu ‘taklit’, bu ‘taklit’ deyip durdu. Senin bile ‘taklit’ olduğunu sandı Stevens.”</p>

    <p>“Öyle mi efendim?”</p>

    <p>“Öyle, Stevens. Senin gerçek olduğunu söyledim ona. Gerçek, eski bir İngiliz başuşağı olduğunu. Otuz yıldan fazladır bu evde, gerçek bir İngiliz lorduna hizmet ettiğini. Ama Bayan Wakefield işte bu noktada karşı çıktı bana. Hem de büyük bir güvenle karşı çıktı.”</p>

    <p>“Gerçekten mi, efendim?”</p>

    <p>“Bayan Wakefield, Stevens, ben seni tutuncaya kadar burada hiç çalışmadığın kanısında. Aslında bunu senin kendi ağzından duyduğu yanılgısına kapılmış görünüyordu. Beni epeyce budala durumuna düşürdü bu, tahmin edersin.”</p>

    <p>“Çok üzücü bir durum, efendim.”</p>

    <p>“Stevens, burası gerçek, eski bir İngiliz malikânesi, öyle değil mi? Ben bunun için para ödedim. Sen de gerçekten eski moda bir İngiliz başuşağısın, salt öyle görünmeye çalışan bir garson değil. Gerçeksin, öyle değil mi? Ben bunu istiyordum, sahip olduğum şey de bu, değil mi?”</p>

    <p>“Kesinlikle öyle olduğunu söyleyebilirim, efendim.”</p>

    <p>“Öyleyse Bayan Wakefield’ın sözlerinin nedenini açıklayabilir misin bana? Aklım çok karıştı.”</p>

    <p>“Hanımefendiye meslek yaşamım konusunda biraz yanıltıcı bir görünüm sunmuş olabilirim, efendim. Bu sizi güç durumda bıraktıysa bağışlayın beni.”</p>

    <p>“Bıraktı doğrusu. Onlar beni bir palavracı, bir yalancı sayıyorlardır şimdi. Her neyse, ‘Biraz yanıltıcı bir görünüm sunmuş olabilirim,’ derken ne demek istiyorsun yani?”</p>

    <p>“Çok özür dilerim, efendim. Sizi bu kadar güç bir duruma düşürebileceğim aklımın ucundan geçmedi.”</p>

    <p>“İyi de, Stevens, ne diye böyle bir masal uydurdun onlara?!”</p>

    <p>Durumu bir an değerlendirdikten sonra, “Çok üzgünüm efendim,” dedim. “Ama bu ülkenin âdetleriyle ilgili bir şey bu.”</p>

    <p>“Sen neden söz ediyorsun yahu?”</p>

    <p>“Demek istiyorum ki efendim, İngiltere’de bir hizmetkârın eski işverenleri hakkında konuşması âdetten değildir.”</p>

    <p>“Tamam Stevens, anladım, geçmişte kalan sırları açığa vurmak istemiyorsun. Ama bu, benim dışımda bir başkasının yanında da çalışmış olduğunu yadsımanı gerektirir mi gerçekten?”</p>

    <p>“Bunu böyle dile getirince insana biraz aşırı geliyor, efendim. Ama hizmetkârların böyle bir izlenim bırakması istenir genelde. Şöyle açıklayabilirim belki, efendim: Bu, evlilik geleneklerine benzer biraz. Boşanmış bir hanımın, ikinci kocasının yanındayken ilk evliliğini hiç anmaması istenir genelde. Bizim meslekte de benzer bir gelenek vardır, efendim.”</p>

    <p>“Ah keşke geleneğinizi önceden biliyor olsaydım, Stevens,” dedi işverenim sandalyesine yaslanarak. “Beni kesinlikle enayi durumuna düşürdü.”</p>

    <p>Bay Farraday’e yaptığım açıklamanın, gerçeklerden büsbütün uzak olmasa bile, ne yazık ki yetersiz olduğunu o zaman bile fark etmiştim sanırım. Ama insanın düşünmesi gereken bir sürü başka şey olunca bu tür konulara pek fazla kafa yormamak kolayına gelir; ben de öyle yaptım, bu olayı bir süre için kafamdan attım. Oysa şimdi, burada, bu gölü çevreleyen dinginlikte anımsayınca görüyorum ki o gün Bayan Wakefield’a karşı davranışımın bu öğleden sonra olup bitenlerle apaçık bir bağlantısı olduğuna kuşku yok.</p>

    <p>Bugün Lord Darlington için ileri geri konuşan pek çok insan var elbette; siz de benim lord hazretleriyle olan bağlantımdan utanıp sıkıldığımı ve sergilediğim tutumun ardında yatan şeyin bu sıkıntı olduğunu düşünmüş olabilirsiniz. Öyleyse öncelikle şunu söyleyeyim, hiçbir şey gerçeklerden bu kadar uzak olamaz. Bugün lord hazretleri için söylenen sözlerin büyük çoğunluğu gerçekleri neredeyse büsbütün göz ardı eden, saçma sapan şeylerdir. Aslında bana öyle geliyor ki, bu tuhaf tutumumu, lord hazretleriyle ilgili daha fazla saçmalık duyma olasılığından kaçınma isteğiyle açıklamak pekâlâ mümkün; yani, her iki olayda da hoş olmayan durumlardan kaçınmanın en basit yolu olarak beyaz yalanlar söylemeyi seçmiş olduğum söylenebilir. Üzerinde düşündükçe daha da akla yakın bir açıklama gibi geliyor bu bana; çünkü doğrusu, şu günlerde hiçbir şey, bu tür saçmalıkların yinelendiğini duymaktan daha çok sıkmıyor canımı. Şunu söyleyeyim, Lord Darlington yüksek bir ahlaka, onun hakkında saçma sapan şeyler söyleyen o insanların çoğunu gölgede bırakacak bir ahlaka sahip bir beyefendiydi, yaşamının sonuna kadar öyle kaldığına da seve seve tanıklık ederim. Böyle bir beyefendiyle bağlantımdan pişmanlık duyduğumu ileri sürmekten daha yanlış bir şey olamaz. Aslında takdir edersiniz ki, o yıllar boyunca Darlington Malikânesi’nde lord hazretlerine hizmet ederek, dünya tekerleğinin göbeğine benim gibi birinin düşleyemeyeceği kadar yaklaşmıştım. Lord Darlington’a otuz beş yıl hizmet ettim; o yıllar boyunca, tam anlamıyla “seçkin bir evde” çalıştığımı ileri sürmem yersiz kaçmayacaktır kuşkusuz. Bugüne kadarki meslek yaşamıma dönüp baktığımda, en büyük kıvancım, o yıllar boyunca başardıklarımdır. Bugün böyle bir ayrıcalığa erişmiş olmaktan yalnızca gurur ve minnet duyuyorum.</p>
  </div>
</body>
</html>
