<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Günden Kalanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="İkinci Gün - Sabah">İkinci Gün - Sabah<br/>
    Salisbury</h1>

    <p>Yabancı yataklarla aram pek iyi değildir; kısa, huzursuz bir uykunun ardından bir saat kadar önce uyandım. Gün daha ağarmamıştı; önümde, direksiyon başında geçireceğim koca bir günün uzandığını bildiğimden yeniden uykuya dalmaya çalıştım. İşe yaramadı. Sonunda kalkmaya karar verdiğimde hava hâlâ o kadar karanlıktı ki köşedeki leğende tıraş olabilmek için lambayı yakmak zorunda kaldım. İşim bitip lambayı söndürdüğümdeyse perdelerden günün ilk ışıkları süzülüyordu.</p>

    <p>Perdeleri araladığımda dışarıdaki aydınlığın yine de hâlâ çok soluk olduğunu gördüm; karşıdaki fırınla eczaneyi seçmemi güçleştiren belli belirsiz bir sis vardı. Kemerli ufak köprüye doğru baktığımdaysa ırmaktan kalkan ve köprünün ayaklarından birini tamamen gizleyen sisi görebiliyordum. Sokakta in cin top oynuyordu, uzaklarda bir yerlerde yankılanan çekiç sesleriyle evin arka tarafındaki bir odadan ara sıra gelen öksürük sesi dışında çıt çıkmıyordu. Belli ki ev sahibesi daha kalkmamıştı; demek, söylediği saatten, yani saat yedi buçuktan önce kahvaltı verilmeyecekti.</p>

    <p>Şimdi, dünyanın uyanmasını beklediğim bu sessiz dakikalarda, Bayan Kenton’ın mektubundan kimi bölümleri aklımda evirip çevirmeye dalıyorum elimde olmadan. Hazır sözü açılmışken, kendisinden “Bayan Kenton” adıyla söz edişimin nedenini şimdiye kadar açıklamış olmalıydım. ‘Bayan Kenton’ aslında ‘Bayan Benn’dir, hem de son yirmi yıldır. Ancak onu yalnızca bekârlık yıllarında yakından tanıdığım ve Bayan Benn olmak üzere güneybatı kıyılarına gitti gideli bir kez bile görmediğim için, kendisini ilk tanıdığım zamanlarda olduğu şekilde, aradan geçen yıllar boyunca aklımda hangi adla kaldıysa o adla anmak gibi uygunsuz bir tavır sergilememi bağışlarsınız belki. Elbette mektubu da, onu “Bayan Kenton” adıyla düşünmeyi sürdürmem için bir neden daha verdi; çünkü anladığım kadarıyla evliliği ne yazık ki sona ermek üzere. Mektup bu konunun ayrıntılarına fazla girmiyor, bunu beklemezdim zaten; ama Bayan Kenton, Bay Benn’in Helston’daki evinden taşınarak ilk adımı attığını ve şimdi yakınlardaki Little Compton köyünde bir tanıdığının yanında kaldığını açıkça belirtiyor.</p>

    <p>Evliliğinin hüsranla sonuçlanıyor olması elbette üzücü. Şimdi, ta eski günlerde verdiği, şimdi onu orta yaşın karanlığında böyle yalnız ve kederli bırakıveren kararları pişmanlıkla anıyordur kuşkusuz. Böyle bir ruh hali içindeyken, Darlington Malikânesi’ne geri dönme düşüncesinin onun için büyük bir avuntu olacağı kolaylıkla anlaşılabilir. Doğrusunu söylemek gerekirse, geri dönme isteği mektubun hiçbir yerinde açık açık dile getirilmiyor; ama bu istek, Darlington Malikânesi’nde geçirdiği günlere duyduğu özlemle dopdolu satırlarının genel havasına, herhangi bir yanlış anlamaya yer bırakmayacak biçimde sinmiş. Bayan Kenton bu aşamada geri dönerek o yitik yılları geri kazanabileceğini umamaz kuşkusuz; buluştuğumuzda ilk işim onu bu konuda uyarmak olacak. Her şeyin ne kadar değiştiğini vurgulamam gerekecek; emrimiz altındaki kalabalık bir ekiple çalıştığımız günleri büyük olasılıkla artık hiç göremeyeceğimizi de. Ama Bayan Kenton zeki bir kadındır, kendi de farkındadır bunların. Aslında her şey bir yana, geri dönüp emeklilik yaşı gelinceye kadar Darlington Malikânesi’nde hizmet verme düşüncesinin, boşa harcanmışlık duygusunun egemen olmaya başladığı bir hayata gerçek bir avuntu sunmaması için hiçbir neden göremiyorum.</p>

    <p>Hem mesleğim açısından baktığımda, şu sıralar Darlington Malikânesi’nde bizi rahatsız eden soruna en kusursuz çözümü, bunca yıllık aradan sonra bile yine Bayan Kenton’ın getireceği apaçık ortada. Buna “sorun” demekle belki işi büyütüyorum aslında. Sonuçta birtakım ufak tefek hatalarımdan söz ediyorum, şu anda yapmaya çalıştığım da “sorunları”, gerçekten sorun haline gelmeden önce davranıp ortaya koymak yalnızca. Bu önemsiz hataların başlangıçta beni biraz kaygılandırdığı doğru, ama bunların, personel sayısındaki yetersizliğin belirtileri olduğunu teşhis eder etmez, bu konu üzerinde daha fazla düşünmekten kaçındım. Dediğim gibi, Bayan Kenton’ın gelişi bunlara kesin bir çözüm getirecekti.</p>

    <p>Neyse, mektuba dönelim. Bayan Kenton’ın anlattıklarında, şu anki durumunun kendisinde yarattığı belirgin umutsuzluk ara sıra su yüzüne çıkıyor; bu epey kaygı verici. Örneğin bir cümlesine şöyle başlamış: “Yaşamımın bundan sonraki bölümünü yararlı bir biçimde değerlendirebilmek için ne yapmam gerektiğini hiç bilmiyor olsam da...” Yine başka bir yerde şöyle yazıyor: “Yaşamımın geri kalanı bir boşluk olarak uzanıyor önümde.” Yine de dediğim gibi, mektubun havası genel olarak geçmişe dönük özlem. Örneğin bir yerde şöyle diyor:</p>

    <p>“Bu olay Alice White’ı anımsattı bana. Siz de anımsıyor musunuz onu? Aslında unutmuş olabileceğinize inanmam. Yalnızca onun uydurabileceği o sesli harfler ve bir eşi daha bulunamayacak derecede bozuk cümleler hâlâ kulaklarımda! Şimdi nerelerde o, haberiniz var mı?”</p>

    <p>Doğrusu haberim yoktu; insanı deli eden ama sonunda da en vefalılarından biri çıkan o hizmetçiyi anımsamak hoştu yine de. Mektubun başka bir yerinde Bayan Kenton şöyle yazmış:</p>

    <p>“İkinci kat yatak odalarının avluya ve uzaktaki yemyeşil tepelere bakan manzarası öyle hoşuma giderdi ki! Hâlâ öyle güzel mi oraları? Yaz akşamları o manzarada sihirli bir şey vardı sanki; pek çok değerli dakikayı pencere önünde büyülenip kalarak harcadığımı itiraf etmeliyim.”</p>

    <p>Sonra ekliyor:</p>

    <p>“Bu size acı veren bir anıysa bağışlayın beni, ama babanızın, kameriyenin önünde, sanki yere düşürdüğü değerli bir taşı ararmış gibi toprağa baka baka bir aşağı bir yukarı gidip gelişini izlediğimiz o akşamı asla unutmayacağım.”</p>

    <p>Otuz yıllık bu anının bende olduğu gibi Bayan Kenton’da da böylesine iz bıraktığını öğrenmek beni oldukça sarstı. Söz ettiği o yaz akşamlarından birine ait olmalı bu anı, çünkü ikinci kat sahanlığına çıktığımda yatak odalarının aralık kapılarından sızarak önümde uzanan koridorun kasvetini kıran günün son turuncu ışıkları şimdi bile gözümün önünde. Odaların önünden geçerken birinin kapı aralığından baktığımda içeride, pencerenin önünde duran bir karaltı görmüştüm. Bayan Kenton’dı bu, dönüp hafifçe seslenmişti bana: “Bay Stevens, bir dakika buraya gelir misiniz?” Ben içeri girerken yine pencereye dönmüştü. Aşağıda, avluya akkavakların gölgeleri düşüyordu. Babam sağda, avlunun kameriyeye doğru hafifçe yükseldiği yerdeydi; dalgın dalgın, yavaş yavaş adımlıyordu çevresini; gerçekten de tam Bayan Kenton’ın dediği gibi, “yere düşürdüğü değerli bir taşı arar gibi”ydi.</p>

    <p>Bu anının belleğimden silinmemesinin pek haklı nedenleri var; bunları açıklamak isterim. Dahası, şimdi düşünüyorum da, Darlington Malikânesi’ndeki ilk günlerinde Bayan Kenton ile babam arasındaki ilişkinin belli birtakım yönleri dikkate alındığında, bu anın onda da derin bir iz bırakmış olması belki o kadar da şaşılacak bir şey değil.</p>

    <p>Bayan Kenton ile babam, eve aşağı yukarı aynı zamanda gelmişlerdi –yani 1922 baharında. Eski kâhyayla başuşak yardımcısı evlenip işi bırakmaya karar verdiklerinden, aynı anda hem kâhya hem de başuşak yardımcısı açığı ortaya çıkmıştı. Bu tür ilişkileri bir evdeki iş düzeni açısından ciddi bir tehlike olarak görmüşümdür hep. O zamandan beri aynı nedenle sayısız hizmetli yitirdim. Hizmetçilerle uşaklar arasında bu gibi olayların yaşanması elbette beklenmelidir, iyi bir başuşak tasarılarını yaparken bunu hep hesaba katmalıdır da. Ama bu tür evliliklerin daha üst kademe hizmetliler arasında gerçekleşmesi mesleğimizi son derece olumsuz etkiler. Çalışanlardan iki kişi birbirine âşık olur ve evlenmeye karar verirlerse onları suçlamak yersiz olacaktır kuşkusuz; ama beni asıl rahatsız eden şey, mesleklerine içten bir bağlılık duymayan, gönül serüvenleri peşinde bir işten ötekine koşan insanlardır; bu konuda özellikle kâhyaları suçlu buluyorum. Böyle kişiler, mesleki haysiyetimize gölge düşürürler.</p>

    <p>Ama hemen belirteyim, bunları söylerken Bayan Kenton asla yok aklımda. O da benim ekibimden evlenmek üzere ayrıldı elbette, ama yanımda kâhya olarak çalıştığı süre boyunca kendini yalnızca işine adamış, herhangi bir dış etkenin meslek önceliklerini zedelemesine asla izin vermemiştir.</p>

    <p>Neyse, yine konudan uzaklaştım. Aynı anda hem bir kâhya hem de bir başuşak yardımcısı açığının ortaya çıktığını ve Bayan Kenton’ın –hiç unutmam, pek sık rastlanmayacak kadar iyi tavsiye mektuplarıyla işe başvurmuştu– kâhyalık görevini üstlendiğini anlatıyordum. Hemen hemen aynı zamanlarda, babam da iş ve kalacak yer sıkıntısına düşmüştü; işvereni Bay John Silvers’ın ölümüyle Loughborough Konağı’ndaki saygın görevi sona ermişti. Hâlâ en üst düzeyde bir meslek adamıydı kuşkusuz, ama artık yetmişini aşmıştı, eklem yangısıyla daha başka birçok rahatsızlık da onu yıpratmıştı. İş arayan, mesleğinde son derece uzmanlaşmış daha genç kuşaktan başuşaklarla baş edip edemeyeceği belli değildi. Bu açıdan bakılınca, babamdan, engin deneyim ve saygınlığını bundan böyle Darlington Malikânesi’ne sunmasını istemek akla uygun bir çözüm gibi gelmişti bana.</p>

    <p>Babamla Bayan Kenton’ın malikâne çalışanlarının arasına katılmalarından kısa bir süre sonra, bir sabah yaşanan bir olayı anımsıyorum. Çalışma odamda masama oturmuş notlarımı incelerken, kapıya vurulduğunu duydum. Daha girin demeden kapının açıldığını ve içeri Bayan Kenton’ın girdiğini görünce biraz şaşırdığımı anımsıyorum. Elinde çiçek dolu büyük bir vazo vardı ve gülümseyerek şöyle demişti:</p>

    <p>“Bay Stevens, bunların odanızı biraz olsun renklendireceğini düşündüm.”</p>

    <p>“Anlayamadım, Bayan Kenton, ne dediniz?”</p>

    <p>“Odanızın bu kadar soğuk ve karanlık olması çok kötü, Bay Stevens, hele dışarısı böyle günlük güneşlikken. Bunlar ortalığı biraz şenlendirir diye düşündüm.”</p>

    <p>“Çok naziksiniz, Bayan Kenton.”</p>

    <p>“Burası daha fazla ışık alsa iyi olurmuş. Duvarlar da biraz rutubetli, öyle değil mi, Bay Stevens?”</p>

    <p>“Bence yalnızca buğu yapmış, Bayan Kenton,” diyerek hesaplarıma geri döndüm.</p>

    <p>Vazoyu masaya, önüme koydu, sonra yeniden etrafına bakındı: “Dilerseniz, Bay Stevens,” dedi, “biraz daha çiçek kesip getirebilirim.”</p>

    <p>“Bayan Kenton, gösterdiğiniz nezaket için çok teşekkür ederim. Ama bu odada eğlenceye yer yoktur. Dikkatimi dağıtacak şeyleri en aza indirmeyi tercih ediyorum.”</p>

    <p>“Ama Bay Stevens, kuşkusuz odanızı böyle çırçıplak ve renkten yoksun bırakmanıza hiç gerek yok.”</p>

    <p>“Bu oda bu haliyle şimdiye kadar mükemmel bir şekilde işimi gördü, Bayan Kenton, ama düşüncelerinizi de takdir ediyorum. Aslında, hazır buraya gelmişken, size açmak istediğim bir konu var.”</p>

    <p>“Ah, sahi mi, Bay Stevens?”</p>

    <p>“Evet, Bayan Kenton, ufak bir mesele. Dün mutfağın önünden geçerken William diye birine seslendiğinizi duydum.”</p>

    <p>“Öyle mi, Bay Stevens?”</p>

    <p>“Öyle, Bayan Kenton. Art arda ‘William’ı çağırdığınızı duydum. Bu adla kime seslendiğinizi sorabilir miyim acaba?”</p>

    <p>“Tabii ki babanıza seslenmişimdir, Bay Stevens. Bildiğim kadarıyla bu evde başka William yok.”</p>

    <p>“Kolayca işlenebilecek bir hata,” dedim, hafifçe gülümseyerek. Babama bundan böyle ‘Bay Stevens’ diye seslenmenizi rica edebilir miyim, Bayan Kenton? Kendisinden üçüncü bir kişiye söz ediyorsanız, o zaman da benden ayırt etmek için ‘Baba Bay Stevens’ diyebilirsiniz. Çok teşekkürler, Bayan Kenton.”</p>

    <p>Sözlerimi tamamlayıp kâğıtlarıma geri döndüm, ama Bayan Kenton odamdan çıkmayarak beni şaşırttı. “Özür dilerim, Bay Stevens,” dedi az sonra.</p>

    <p>“Evet, Bayan Kenton?”</p>

    <p>“Ne yazık ki ne demek istediğinizi pek anlayamadım. Bugüne kadar yanımda çalışanlara adlarıyla seslendim hep, bu evde farklı davranmak için de bir neden göremiyorum.”</p>

    <p>“Hoş görülebilecek bir hata, Bayan Kenton. Ancak biraz düşünüp durumu değerlendirirseniz, sizin gibi birinin babam gibi biriyle onun “üstüymüş” gibi konuşmasındaki uygunsuzluğu fark edersiniz.”</p>

    <p>“Sözü nereye getirmek istediğinizden hâlâ pek emin değilim, Bay Stevens. Benim gibi biri diyorsunuz, ama bildiğim kadarıyla ben bu evin kâhyasıyım, babanızsa başuşak yardımcısı.”</p>

    <p>“Dediğiniz gibi, babamın unvanı başuşak yardımcısı. Ama gözlem yeteneğinizle, onun aslında bunun ötesinde biri olduğunu çoktan fark etmiş olmalıydınız. Hem de çok çok ötesinde biri.”</p>

    <p>“Kuşkusuz son derece kötü bir gözlemciyim, Bay Stevens. Tek görebildiğim, babanızın usta bir başuşak yardımcısı olduğu; kendisine de buna uygun düşen biçimde seslendim. Benim gibi biri tarafından böyle çağrılmak onu gerçekten de pek gücendirmiş olmalı.”</p>

    <p>“Bayan Kenton, ses tonunuzdan açıkça anlaşılıyor ki babamı hiç dikkatle izlememişsiniz. İzlemiş olsaydınız, sizin yaşınız ve konumunuzdaki birinin ona ‘Willliam’ demesinin ne kadar yakışıksız kaçtığını kendiliğinden anlardınız.”</p>

    <p>“Bay Stevens, kâhyalık geçmişim uzun yıllara dayanmıyor olabilir, ama bu göreve geldim geleli yeteneklerim konusunda çok cömert övgüler aldığımı söyleyebilirim.”</p>

    <p>“Yeteneklerinizden bir an bile kuşkuya düşmedim, Bayan Kenton. Ama babamın, kendisinden hazine değerinde bilgi edinebileceğiniz, ender bulunur biri olduğunu gösterecek yüzlerce şey bulabilirdiniz; daha iyi bir gözlemci olsaydınız, elbette.”</p>

    <p>“Öğütleriniz için size çok teşekkür ederim, Bay Stevens. Şu halde, babanızı izleyerek öğrenebileceğim bu olağanüstü şeylerin neler olduğunu siz anlatır mıydınız bana?”</p>

    <p>“Gözleri olan herkes için bunun apaçık ortada olduğunu düşünüyorum, Bayan Kenton.”</p>

    <p>“Benim özellikle bu açıdan yetersiz kaldığımı zaten kabul ettik, değil mi?”</p>

    <p>“Bayan Kenton, daha bu yaşta kusursuzluğa eriştiğiniz inancındaysanız, ileride hiç kuşkusuz ulaşabileceğiniz mertebelere asla ulaşamayacaksınız. Şunu belirteyim örneğin, neyin nereye ait olduğundan, hangi eşyanın ne gibi durumlarda kullanılacağından hâlâ pek emin değilsiniz.”</p>

    <p>Bu, Bayan Kenton’ın yelkenleri biraz olsun suya indirmesini sağladı. Keyfi epeyce kaçmıştı. Sonra şöyle dedi:</p>

    <p>“Buradaki ilk günlerimde biraz güçlük çektim elbette, ama bu çok doğal.”</p>

    <p>“Ah, Bayan Kenton, gördünüz mü bakın! Bu eve sizden ancak bir hafta sonra gelen babamı gözlemiş olsaydınız, evle ilgili bilgisinin kusursuz olduğunu, bunun neredeyse Darlington Malikânesi’ne ayak bastığı andan beri böyle olduğunu görecektiniz.”</p>

    <p>Bayan Kenton biraz düşündü, sonra asık bir suratla şunu söyledi:</p>

    <p>“Baba Bay Stevens’ın işini çok iyi yaptığına eminim, ama sizi temin ederim, Bay Stevens, ben de kendi işimi iyi yaparım. Babanızı bundan böyle soyadıyla çağırmayı unutmayacağım. Şimdi izninizle.”</p>

    <p>Bayan Kenton bu ziyaretten sonra bir daha odama çiçek getirmeye kalkışmadı; kendini canla başla işine vererek eve gitgide daha çok uyum sağladığını da hoşnutlukla gözledim. Dahası görevini çok ciddiye alan bir kâhya olduğu belliydi, genç yaşına karşın çalışanların saygısını kazanmakta hiç güçlük çekmiyordu.</p>

    <p>Babama artık “Bay Stevens” diye seslendiğini de fark ettim. Ancak, galiba odamdaki konuşmadan iki hafta kadar sonra bir akşamüzeriydi, ben kitaplıkta bir işle uğraşırken Bayan Kenton içeri girdi ve şöyle dedi:</p>

    <p>“Özür dilerim, Bay Stevens, ama eğer faraşınızı arıyorsanız dışarıda, holde duruyor.”</p>

    <p>“Efendim, Bayan Kenton?”</p>

    <p>“Faraşınız, Bay Stevens. Dışarıda bırakmışsınız, getireyim mi?”</p>

    <p>“Bayan Kenton, faraş kullanmıyordum ki ben...”</p>

    <p>“Ah, o halde bağışlayın beni, Bay Stevens. Faraşı kullandığınızı, sonra da holde bıraktığınızı sandım. Rahatsız ettiğim için özür dilerim.”</p>

    <p>Gitmeye davrandı, ama kapıda durdu.</p>

    <p>“Size kendim getirirdim, Bay Stevens, ama hemen yukarı çıkmam gerek. Umarım orada unutmazsınız.”</p>

    <p>“Elbette, Bayan Kenton. Uyarınız için teşekkür ederim.”</p>

    <p>“Bir şey değil, Bay Stevens.”</p>

    <p>Ayak seslerinin holü geçip ana merdivenleri çıkmaya başlamasını bekledim, sonra kapıya gittim. Kitaplık kapısından bakınca, giriş holünden evin ana kapılarına kadar olan bölüm kesintisiz görülür. Bu bölümün en göze çarpan yerinde, hep boş ve pırıl pırıl cilalı olan zeminin tam ortasında Bayan Kenton’ın sözünü ettiği faraş duruyordu.</p>

    <p>Önemsiz ama can sıkıcı bir hata saydım bunu; faraş, yalnızca zemin kat holüne açılan beş kapıdan değil, merdivenlerden ve ilk kat balkonundan da görünüyordu. Holü geçip o sinir bozucu nesneyi elime almıştım ki bunun ne anlama geldiğini anlayıverdim: Babam yarım saat kadar önce holü süpürmüştü. Böyle bir hatayı babama yüklemek ilk anda zor geldi bana. Ama sonra bu kadar önemsiz sürçmelerin herkesin başına gelebileceğini anımsattım kendime; kızgınlığım da, bu küçücük olay yüzünden gereksiz yere ortalığı karıştıran Bayan Kenton’a yöneldi hemen.</p>

    <p>Derken, aradan daha bir hafta bile geçmeden, mutfaktan çıkmış arka koridorda yürüyordum ki Bayan Kenton odasından çıktı, besbelli prova edip durduğu bir beyana girişti. Yanımda çalışanların işledikleri hatalara sürekli dikkat çekmekten ne kadar rahatsızlık duysa da, kendisiyle bir ekip çalışması sürdürmek zorundaymışız; ben de onun yanında çalışan bayan hizmetlilerin bir hatasını görürsem aynı şekilde davranmaktan çekinmemeliymişim. Sonra, yemek odası için çıkarılıp sofraya dizilen gümüş takımlarda göze batacak derecede cila izleri bulunduğunu belirterek sözlerini sürdürdü. Çatallardan birinin ucu kapkaraymış. Uyarısı için kendisine teşekkür ettim, o da odasına çekildi. Gümüş cilalama işinin babamın sorumluluklarından biri olduğunu, kendisinin bu görevden büyük gurur duyduğunu anımsatması gereksizdi elbette.</p>

    <p>Şu an anımsayamadığım böyle ufak tefek pek çok şey olmuştur herhalde. Yine de, işlerin patlama noktasına vardığı günü hiç unutmuyorum. Bulutlu, çisil çisil yağmurlu bir gündü, bilardo odasında Lord Darlington’ın spor müsabakalarında kazandığı kupalarla uğraşıyordum. Bayan Kenton içeri girip kapıdan seslendi:</p>

    <p>“Bay Stevens, dışarıda beni şaşırtan bir şey gördüm az önce.”</p>

    <p>“Neymiş o, Bayan Kenton?”</p>

    <p>“Üst kat sahanlığında duran porselen Çinli heykelinin bu kapının yanındakiyle değiştirilmesi lord hazretlerinin isteği miydi acaba?”</p>

    <p>“Çinli heykeli mi?”</p>

    <p>“Evet, Bay Stevens. Her zaman sahanlıkta duran Çinli şimdi bu kapının yanında.”</p>

    <p>“Bayan Kenton, galiba biraz kafanız karışmış.”</p>

    <p>“Hiç sanmam, Bay Stevens. Bir evde eşyaların nereye ait olduklarını bilmeyi görevim sayarım. Herhalde biri Çinlileri parlatmış, sonra da yanlış yerlere yerleştirmiş. Kuşkunuz varsa, Bay Stevens, bir saniye dışarı çıkıp kendiniz görmek istersiniz belki.”</p>

    <p>“Şu anda işim var, Bayan Kenton.”</p>

    <p>“Söylediklerime inanmışa benzemiyorsunuz, Bay Stevens. Bu yüzden şu kapının önüne çıkıp kendiniz görün diyorum.”</p>

    <p>“Bayan Kenton, şu anda işim var, konuyla az sonra ilgilenirim. Nasılsa pek acil bir şey değil.”</p>

    <p>“O halde yanılmadığımı kabul ediyorsunuz, Bay Stevens.”</p>

    <p>“Konuyla ilgilenme fırsatı buluncaya kadar hiçbir şeyi kabul etmiyorum, Bayan Kenton. Ancak şimdi işim var.”</p>

    <p>Görevime geri döndüm, ama Bayan Kenton kapıda dikilmiş bana bakıyordu. Sonunda şöyle dedi:</p>

    <p>“Görüyorum ki işiniz az sonra bitecek, Bay Stevens. Sizi dışarıda bekleyeceğim, böylece buradan çıktığınızda bu işi sonuçlandırabiliriz.”</p>

    <p>“Bayan Kenton, bence bu konuda gereksiz yere ısrar ediyorsunuz.”</p>

    <p>Ama Bayan Kenton çıkmıştı bile. Dışarıdan ara sıra gelen bir ayak sesi ya da başka bir gürültü onun hâlâ orada, kapının önünde beklediğini bana anımsatmaya yetiyordu. Durumunun gülünçlüğünü fark eder de gider diye düşünerek bilardo odasında yapılacak başka işlerle oyalanmaya karar verdim. Fakat biraz zaman geçtikten ve o anda yanımda bulunan malzemelerle yapabileceğim işleri bitirdikten sonra hâlâ dışarıda olduğunu anladım. Bu çocukça davranışlar yüzünden daha fazla zaman harcamamaya karar verdim ve bahçeye açılan cam kapıdan çıkmaya niyetlendim. Bunun sakıncalarından biri hava durumuydu –dışarısı çamur içindeydi, her yerde su birikintileri vardı– ayrıca kapıları içeriden sürgülemek için bilardo odasına eninde sonunda geri dönmem gerekecekti. Böylece en doğru taktiğin odadan hızlı adımlarla fırlayıp çıkmak olduğuna karar verdim. Böyle bir yürüyüşe en rahat başlayabileceğim yere doğru elimden geldiğince sessiz sedasız ilerledim; taşıdığım araç gereci sıkı sıkı kavrayıp kendimi kapıdan dışarı atmayı ve biraz boş bulunan Bayan Kenton kendini toparlayıncaya kadar koridor boyunca birkaç adım atmayı başardım. Ancak Bayan Kenton kendini oldukça çabuk toparladı; birkaç saniye sonra ardımdan yetişmiş, yolumu keserek önüme dikilmişti bile.</p>

    <p>“Bay Stevens, bu Çinlinin burada olmaması gerek, öyle değil mi?”</p>

    <p>“Bayan Kenton, çok işim var. Bütün gün koridorlarda dikilip durmaktan daha iyi bir uğraşınız bulunmamasına şaşırdım doğrusu.”</p>

    <p>“Bay Stevens, bu Çinli doğru olanı mı, değil mi?”</p>

    <p>“Bayan Kenton, sesinizi yükseltmeyin, rica ederim.”</p>

    <p>“Ben de, Bay Stevens, arkanıza dönüp o Çinliye bakmanızı rica ediyorum.”</p>

    <p>“Bayan Kenton, lütfen yavaş konuşun. Alt kattaki hizmetliler bizim hangisi doğru, hangisi yanlış Çinli diye bağırıp çağırdığımızı duyarlarsa ne düşünürler?”</p>

    <p>“İşin doğrusu, Bay Stevens, bu evdeki Çinli heykellerinin hepsi bir süredir toz içindeydi! Şimdi de hepsi yanlış yerlerde!”</p>

    <p>“Bayan Kenton, gülünç duruma düşüyorsunuz. Artık geçmeme izin verirseniz...”</p>

    <p>“Bay Stevens, dönüp arkanızdaki Çinliye bakar mısınız lütfen?”</p>

    <p>“Bu sizin için bu kadar önemliyse, Bayan Kenton, arkamdaki Çinlinin pekâlâ da yanlış yerleştirilmiş olabileceğini kabul ederim. Ama hataların bu en önemsiziyle böyle uğraşmanız beni epey düş kırıklığına uğrattı doğrusu.”</p>

    <p>“Bu hatalar kendi içlerinde önemsiz olabilir, Bay Stevens, ama onların asıl önemini kendiniz görmelisiniz.”</p>

    <p>“Bayan Kenton, sizi anlamıyorum. Artık bırakın da gideyim.”</p>

    <p>“Gerçek şu ki, Bay Stevens, babanıza onun yaşındaki birinin baş edebileceğinden çok daha fazlası emanet edilmiş.”</p>

    <p>“Bayan Kenton, belli ki ne söylediğinizin farkında değilsiniz.”</p>

    <p>“Babanız bir zamanlar çok iyi bir başuşaktı belki, Bay Stevens, ama artık eski formunda değil. ‘Önemsiz hatalar’ diye nitelendirdiğiniz şeyler aslında bunun habercisi; onları dikkate almazsanız, çok sürmeyecek, babanız daha büyük çapta bir hata işleyecektir.”</p>

    <p>“Bayan Kenton, saçma sapan konuşuyorsunuz.”</p>

    <p>“Özür dilerim, Bay Stevens, ama devam etmem gerek. Babanızın omuzlarından alınması gereken birçok görev bulunduğuna inanıyorum. Öncelikle, artık ağır yüklü tepsileri taşıması istenmemeli. Bunları yemek odasına götürürken ellerinin ne kadar titrediğini görmek insanı dehşete düşürüyor. Tepsinin ellerinden kurtulup bir hanımefendi ya da beyefendinin kucağına devrilmesi hiç kuşkusuz an meselesi. Dahası, Bay Stevens, bunu söylemek istemezdim, ama babanızın burnunu da fark ettim.”</p>

    <p>“Öyle mi, Bayan Kenton?”</p>

    <p>“Bunu söylemek beni çok üzüyor ama evet, öyle, Bay Stevens. Önceki akşam, babanızı elinde tepsiyle yemek odasına doğru yavaş yavaş ilerlerken izledim ve ne yazık ki çorba kâselerinin hemen üzerinde, burnunun ucunda sallanıp duran irice bir damlayı da açıkça gördüm. Böyle bir servisin iştah açıcı olacağını hiç sanmam.”</p>

    <p>Yine de şimdi, bu konuda biraz daha düşününce, Bayan Kenton’ın o gün bu kadar da ağır konuşup konuşmadığından emin olamıyorum. Sonraları, yıllarca birlikte çalışmanın getirdiği yakınlık sonucu düşüncelerimizi açık açık dile getirmeye başlamıştık kuşkusuz, ama anımsadığım o öğle sonrası, ilişkimizin henüz erken bir dönemiydi ve ben Bayan Kenton’ın bile bu kadar cüretkâr olabileceğini sanmıyorum. “Bu hatalar kendi içlerinde önemsiz olabilir, ama onların asıl önemini kendiniz görmelisiniz,” gibi sözler söyleyecek kadar ileri gitmiş olabileceğinden pek emin değilim. Aslında şimdi düşününce, bu sözü Lord Darlington’ın söylemiş olabileceği duygusuna kapıldım; Bayan Kenton’la bilardo odasının önünde geçen tartışmadan iki ay kadar sonra, beni çalışma odasına çağırdığı zaman. O sıralarda babamın durumu, düşüşünün ardından hatırı sayılır derecede değişmişti.</p>

    <p>Çalışma odasının kapısı ana merdivenlerden inerken karşınıza çıkan kapıdır. Bugün bu kapının yanında Bay Farraday’in değerli eşyalarının sergilendiği cam bir dolap var, ama Lord Darlington zamanında orada bir kitaplık dururdu; raflarında, eksiksiz bir <em>Britannica</em> seti de dahil olmak üzere pek çok ansiklopedi diziliydi. Ben merdivenden inerken bu rafların önünde durup ansiklopedilerin kapaklarını incelemek Lord Darlington’ın bir taktiğiydi; kimi zaman bunun rastlantısal bir karşılaşma olduğu izlenimini pekiştirmek için raftan bir cilt çekip alır, ben inişimi tamamlayıncaya kadar kendini tam anlamıyla okumaya vermiş görünürdü. Yanından geçerken de, “Ha, Stevens,” derdi, “sana söylemek istediğim bir şey vardı.” Böylece, sözde elinde açık tuttuğu cilde dalmış gibi çalışma odasına yönelirdi. Lord Darlington’ı böyle bir tutum takınmaya iten şey, söz etmek üzere olduğu konudan duyduğu rahatsızlıktı hep; çalışma odasının kapıları ardımızdan kapandıktan sonra gidip pencerenin yanında durur, konuşmamız boyunca ansiklopediye bakıyor gibi yapardı.</p>

    <p>Hazır sözü açılmışken, şu anda anlattığım şey, Lord Darlington’ın aslında ne kadar utangaç ve alçakgönüllü biri olduğunu vurgulamak için size aktarabileceğim pek çok olaydan yalnızca biri. Son yıllarda lord hazretleri ve onun önemli olaylarda oynadığı roller üzerine saçma sapan bir sürü şey söylendi, yazıldı. Gerçeklerden tümüyle uzak birtakım söylentilerde, onu harekete geçiren şeyin bencillik ya da en azından kibir olduğu ileri sürüldü. Oysa hiçbir sav gerçeklerden bu kadar uzak olamaz. Gelişen olaylar sonucunda kamunun gözünde bu derece ileri konumlara gelmek Lord Darlington’ın karakterine tamamen aykırıydı ve şunu inanarak söyleyebilirim ki lord hazretleri ancak ve ancak derin bir ahlaki vazife bilinci sayesinde bu çekingen yanının üstesinden gelebiliyordu. Bugünlerde kendisi hakkında ne söylenirse söylensin –ki dediğim gibi bunların çoğu saçma sapan şeyler– aslında gerçekten iyi yürekli, tepeden tırnağa bir beyefendi denebilecek, mesleğimin en iyi yıllarını adamış olmaktan büyük gurur duyduğum biri olduğunu söyleyebilirim.</p>

    <p>Sözünü ettiğim o öğleden sonra lord hazretleri henüz elli beş yaşlarındaydı; ama anımsadığım kadarıyla saçları bembeyaz olmuştu bile. İnce uzun gövdesi, son yıllarında iyice artacak olan kambur duruşunun belirtilerini daha o zamandan taşıyordu. Başını ansiklopediden ancak bir an kaldırıp bana baktı ve şunu sordu:</p>

    <p>“Baban daha iyice mi, Stevens?”</p>

    <p>“Tam olarak iyileştiğini söylemekten memnunluk duyarım efendim.”</p>

    <p>“Sevindim bunu duyduğuma, çok sevindim gerçekten.”</p>

    <p>“Sağ olun efendim.”</p>

    <p>“Bak, Stevens, hiç... yani... hiçbir belirti var mı? Yani baban yükünün biraz olsun hafifletilmesini istiyor olabilir mi, bunu bize gösterecek <em>işaretler</em> mevcut mu? Düşmesinden başka yani.”</p>

    <p>“Dediğim gibi efendim, babam tam olarak iyileşmiş görünüyor ve benim inancıma göre hâlâ hatırı sayılır bir güveni hak etmektedir. Son zamanlarda yerine getirdiği görevlerde bir iki hatanın göze çarptığı doğru, ama bunlar her açıdan pek önemsiz şeyler.”</p>

    <p>“Ama hiçbirimiz bu tür bir şeyin yinelendiğini görmek istemeyiz, öyle değil mi? Yani babanın yere yığılması falan.”</p>

    <p>“Elbette hayır, efendim.”</p>

    <p>“Pek tabii ki bu dışarıda, avluda olabiliyorsa her yerde olabilir. Hem de her an.”</p>

    <p>“Evet, efendim.”</p>

    <p>“Örneğin, baban masadaki konuklara yemek servisi yaparken de olabilir.”</p>

    <p>“Olabilir, efendim.”</p>

    <p>“Bak Stevens, ilk temsilcilerin gelmesine on beş günden az zaman kaldı.”</p>

    <p>“Hazırlıklarımız tamam, efendim.”</p>

    <p>“O günden sonra bu evin içinde olup bitecek her şeyin kayda değer sonuçları olabilir.”</p>

    <p>“Evet efendim.”</p>

    <p>“<em>Kayda değer</em> sonuçlar, diyorum Stevens. Avrupa’nın genel gidişini etkileyebilecek şeyler. Burada hazır bulunacak kişiler göz önüne alındığında abarttığımı sanmıyorum.”</p>

    <p>“Abartmıyorsunuz, efendim.”</p>

    <p>“Önceden önlenebilecek tehlikelere atılmanın hiç sırası değil.”</p>

    <p>“Haklısınız, efendim.”</p>

    <p>“Bak Stevens, babanın bizden ayrılması söz konusu değil. Senden yalnızca onun görevlerini gözden geçirmeni istiyorum.” Galiba işte o zaman söyledi lord hazretleri bunu, yine elindeki cilde bakıp parmağını beceriksizce bir başlıkta gezdirirken. “Bu hatalar kendi içlerinde önemsiz olabilir, Stevens, ama onların yol açabilecekleri daha ciddi sorunları anlamalısın. Babana gözü kapalı güvenebileceğimiz günler geride kalıyor artık. Yaklaşan toplantının başarısını tehlikeye sokabilecek bir hata işleyeceği herhangi bir görevi üstlenmesi istenmemeli.”</p>

    <p>“Haklısınız, efendim. Sizi çok iyi anlıyorum.”</p>

    <p>“Güzel. Öyleyse git bir düşün bunu, Stevens.”</p>

    <p>Şunu belirtmem gerek ki bir hafta kadar önce babamın düşüşüne Lord Darlington tanık olmuştu. Lord hazretleri kameriyede genç bir hanımefendiyle beyefendiyi ağırlıyordu; babamın, elinde dört gözle beklenen, dolu bir tepsiyle yaklaşmasını izlemişti. Avlu, kameriyeden birkaç metre ötede hafifçe yükselmeye başlar; o günlerde, bugün de olduğu gibi, bu eğimli çimenliğe basamak görevi gören dört tane büyük, yassı taştan çıkılıyordu. Babam işte bu basamakların yakınlarında düştü, tepside ne varsa –çaydanlık, fincanlar, tabaklar, sandviçler, kekler– hepsi basamakların üstündeki çimenliğe saçıldı. Ben haberi alıp da dışarı çıktığımda lord hazretleriyle konukları babamı çoktan yere yatırmışlardı; kameriyeden alınan bir minderle bir kilim, yastıkla yorgan olarak kullanılmıştı. Babam baygındı, yüzü de tuhaf, kül gibi bir renk almıştı. Doktor Meredith’e haber yollanmıştı bile, ama lord hazretleri babamın doktor gelmeden önce güneşin alnından çekilmesi gerektiği görüşündeydi. Hemen bir tekerlekli sandalye getirildi ve babam zar zor eve taşındı. Doktor Meredith malikâneye vardığında epeyce kendine gelmişti. Doktor, babamın belki de “kendini fazlaca yorduğu” anlamına gelecek bir şeyler söyleyip gitti.</p>

    <p>Bütün bu olup bitenlerin babam için büyük bir utanç kaynağı olduğu belliydi. Bu nedenle Lord Darlington’ın çalışma odasındaki bu konuşmaya kadar kendini işine her zamankinden de fazla adamıştı. Bu yüzden, sorumluluklarına getirilecek kısıtlamaların kendisine açılması hiç de basit bir mesele sayılamazdı. Dahası işi daha da zorlaştıran bir şey vardı: Birkaç yıldır, kaynağını hiçbir zaman derinliğine araştıramadığım bir nedenden ötürü, babamla gitgide daha az konuşur olmuştuk. O kadar ki Darlington Malikânesi’ne gelişinden sonra, işle ilgili bilgileri iletmek için gereken kısa konuşmalar bile karşılıklı bir mahcubiyet içinde geçiyordu.</p>

    <p>Sonunda en iyisinin, konuyu babam odasında yalnızken açmak olacağına karar verdim. Böylece ben çıkar çıkmaz durumu üzerinde tek başına düşünmeye fırsatı olacaktı. Babam, ancak sabah hemen uyandıktan sonra, bir de gece yatmadan hemen önce odasında bulunurdu. İlkini seçtim ve bir sabah erkenden çatı katının uşaklara ayrılmış bölümündeki küçük odasına çıktım, kapıya usulca vurdum.</p>

    <p class="paragraf">Bu olay öncesinde babamın odasına girmemi gerektirecek pek bir şey olmamıştı; bu yüzden odanın ufaklığı ve boşluğu beni bir kez daha sarstı o gün. Hapishane hücresine adım atmış gibi olduğumu anımsıyorum; bu, odanın darlığının ya da duvarların çıplaklığının yanı sıra seher vaktinin solgun ışığıyla da ilgili olabilir elbette. Babam tıraş olmuş, üniformasını giymiş, perdeleri açıp yatağın kıyısına ilişmişti, güneşin doğuşunu izliyordu anlaşılan. Göğü izliyor olmalıydı; çünkü ufacık penceresinden gökyüzü dışında görünen tek şey, çatı kiremitleriyle yağmur oluklarıydı. Yatağının yanındaki gaz lambasını söndürmüştü; çürük merdivenlerde yolumu aydınlatsın diye yanıma aldığım lambaya hoşnutsuzlukla baktığını görünce fitili hemen kıstım. Böylece odaya giren solgun ışığın etkisi daha da güçlendi, babamın sert, kırışıklarla dolu, insanda hâlâ saygıyla karışık bir korku uyandıran hatları aydınlandı.</p>

    <p>“Ah,” dedim, hafifçe gülerek, “sizi ayakta, güne başlamaya hazır bulacağımı tahmin etmeliydim.”</p>

    <p>Beni soğuk soğuk süzdü. “Üç saattir uyanığım.”</p>

    <p>“Umarım eklem ağrıları yüzünden uykusuzluk çekmiyorsunuzdur.”</p>

    <p>“Uykumu alıyorum.”</p>

    <p>Odadaki tek sandalyeye doğru uzandı, iki elini de bu ufak tahta iskemlenin arkalığına dayayarak ayağa kalktı. Onu önümde dikilir görünce iki büklüm duruşunun ne derece hastalıktan ne derece odanın eğimli tavanına uyum sağlama alışkanlığından ileri geldiğini kestiremedim.</p>

    <p>“Size bir şey söylemeye geldim, baba.”</p>

    <p>“Söyle, ama kısa ve öz olsun. Bütün sabahımı seninle gevezelik ederek geçiremem.”</p>

    <p>“Öyleyse doğrudan konuya gireceğim.”</p>

    <p>“Doğrudan gir ve çabuk bitir. Bazılarımızın işi gücü var.”</p>

    <p>“Pekâlâ, kısa ve öz konuşmamı istediğinize göre, isteğinize uymak için elimden geleni yapacağım. Gerçek şu ki gitgide güçten düşüyorsunuz. O kadar ki, bir başuşak yardımcısının yerine getirmesi gereken görevler bile sınırlarınızı aşıyor artık. Lord hazretleri –aslında ben de kendisiyle aynı görüşteyim– üstlenmiş bulunduğunuz görevleri yerine getirmeyi sürdürmeniz halinde, bu evdeki işlerin aksaksız yürütülmesini tehlikeye düşüreceğiniz, özellikle de gelecek hafta gerçekleşecek önemli uluslararası toplantı için sürekli bir tehdit oluşturacağınız görüşündeler.”</p>

    <p>Alacakaranlıkta babamın yüzünde herhangi bir his okunmuyordu.</p>

    <p>“En önemlisi,” diye sürdürdüm sözlerimi, “bundan böyle konuklar olsun olmasın, sizden yemek servisi yapmanızın istenmemesi gerektiği kanısındalar.”</p>

    <p>“Tam elli dört yıldır yemeği her gün ben sundum,” dedi babam, sesi gayet sakindi.</p>

    <p>“Ayrıca hiçbir zaman, birkaç adım öteye bile ağır yüklü tepsi taşımamanıza karar verildi. Bu sınırlamaları göz önüne alarak, az ve öz konuşmaya verdiğiniz kıymeti de bildiğimden, bugünden sonra yerine getirmeniz beklenen görevlerin bir listesini çıkardım.”</p>

    <p>Elimdeki kâğıdı onun eline tutuşturmak istemediğimden, yatağın ucuna bıraktım. Babam bir kâğıda bir bana baktı. Yüzü hâlâ donuktu, iskemlenin arkalığındaki elleri de son derece dingin duruyordu. Beli bükük olsa da, fiziki varlığının olanca gücünü hissetmemek olanaksızdı; bir zamanlar bir arabanın arkasında oturan o iki içkili beyefendiyi ayıltabilen varlığın ta kendisi. Sonunda şöyle dedi:</p>

    <p>“O gün o eğri büğrü basamaklar yüzünden düştüm. Başkasının başına da aynı şey gelmeden Seamus’a düzelttirmeli onları.”</p>

    <p>“Haklısınız. Yine de bu kâğıdı inceleyeceksiniz, değil mi?”</p>

    <p>“Seamus’a yaptırtmalı o basamakları. Hem de o beyefendiler Avrupa’dan gelmeden önce.”</p>

    <p>“Haklısınız. İyi günler, baba.”</p>

    <p>Bayan Kenton’ın mektubunda söz ettiği yaz akşamı, bu konuşmadan çok kısa bir süre sonraydı, aslında aynı günün akşamı bile olabilir. Evin en üst katına, konuk odalarının açıldığı koridora ne amaçla çıkmıştım anımsamıyorum. Ama, galiba daha önce de söylediğim gibi, açık kapılardan günün son ışıklarının süzülüşü, turuncu kızıl huzmeler halinde koridora düşüşü capcanlı gözümün önünde. Bu boş odaların önünden geçerken içlerinden birinde, pencerenin önünde bir gölge gibi duran Bayan Kenton bana seslenmişti.</p>

    <p>Şimdi düşündüğümde, Bayan Kenton’ın Darlington Malikânesi’ndeki ilk günlerinde babamla ilgili konularda benimle nasıl bir üslupla konuştuğunu anımsayınca, o akşamın anısını bunca yıldır içinde taşımış olmasında şaşıracak bir şey bulamıyorum. Biz pencerede durmuş, aşağıda gezinen babamı izlerken biraz suçluluk duyuyordu kuşkusuz. Avlunun büyük bölümünü kavakların gölgesi kaplamıştı, ama güneş çimenliğin kameriyeye doğru yükselen o uzak köşesini hâlâ aydınlatıyordu. Babam dört taş basamağın yanında duruyordu, derin düşüncelere dalmış gibiydi. Saçları rüzgârda hafif hafif uçuşuyordu. Yavaş yavaş basamakları çıktı. Yukarı ulaşınca geri döndü, aşağı indi, bu kez biraz daha hızlıca yürümüştü. Yeniden döndü, önündeki basamakları uzun uzadıya ölçüp biçercesine birkaç saniye kımıldamadan durdu. Sonunda bütün dikkatini vererek bir daha tırmandı. Bu kez çimenlikte yürümeye devam etti, neredeyse kameriyeye kadar, sonra döndü, gözlerini yerden hiç ayırmadan ağır ağır geri geldi. Aslında o anki halini Bayan Kenton’ın mektubunda dile getirdiğinden daha iyi tanımlayamayacağım; gerçekten de “yere düşürdüğü değerli bir taşı arar gibi”ydi.</p>

    <p class="paragraf">Anılarla oyalanıp duruyorum, bu belki de biraz abes. Ne de olsa bu yolculuk İngiliz kıyılarının görkemini doya doya izlemem için ender bulunacak bir fırsat; düşüncelerimin gereksiz yere dağılmasına göz yumarsam sonradan çok pişman olacağımı biliyorum. Gerçekten de, bu kente gelirken yaptığım yolculukla ilgili hiçbir şey kaydetmediğimi fark ettim; yolculuğun başında, yamaçtaki yolda verdiğim moladan kısaca söz etmiştim, o kadar. Dünkü geziden ne kadar zevk aldığım düşünülürse, bu bir kayıp aslında.</p>

    <p>Buraya, yani Salisbury’ye kadar olan yolculuğu hayli özenle planlamış, anayollardan neredeyse hep kaçınmıştım. Güzergâhım kimilerine gereksiz derecede dolambaçlı görünebilir, ama Bayan J. Symons’ın o eşsiz kitaplarında salık verdiği yerlerin pek çoğunu kapsayan bir güzergâh bu. Seçtiğim yollardan çok hoşnut kaldığımı da belirtmem gerek. Çoğu zaman tarlaların arasında, çayırların hoş kokusu içinde yol alıyordum. Önünden geçtiğim bir derenin ya da vadinin hakkını verebilmek için Ford’u yavaşlatıyor, ağır ağır ilerliyordum. Yine de, anımsadığım kadarıyla Salisbury’ye epeyce yaklaşıncaya kadar arabadan bir daha inmedim.</p>

    <p>Uzun, düz bir yoldan geçiyordum o sırada, iki yanımda uzayıp giden geniş çayırlar vardı. Arazi o noktada dümdüz bir açıklık haline gelmişti, ne yöne bakarsam bakayım oldukça geniş bir alanı görebiliyordum. Salisbury Katedrali’nin çan kulesi de ufukta belirmişti. Bir dinginlik kaplamıştı içimi, herhalde bu yüzden yine yavaşlamıştım, saatte en fazla yirmi kilometreyle gidiyordum. Bu pek de iyi oldu, çünkü sallana sallana karşıdan karşıya geçen bir tavuğun önüme çıktığını tam zamanında gördüm. Hayvancağıza ancak bir iki karış kala durdurabildim Ford’u, o da buna karşılık gezintisine ara verdi, yolun ortasında, burnumun dibinde durdu. Bir an sonra hâlâ kıpırdamadığını görünce kornaya bastım, ama bunun da tek sonucu hayvanın yerdeki bir şeyleri gagalamaya başlaması oldu. Sabrım taşmaya başladığından arabadan inmeye davrandım; bir kadının bağırdığını duyduğumda tek ayağım hâlâ şoför mahallindeydi.</p>

    <p>“Ah, çok çok özür dilerim, efendim!”</p>

    <p>Etrafıma bakınınca az önce yolun hemen kıyısındaki bir çiftlik evinin önünden geçmiş olduğumu gördüm; kuşkusuz kornayı duymuş olan, önlüklü genç bir kadın koşarak geliyordu o taraftan. Yanımdan geçti, tavuğun üzerine atılıp onu kucaklayıverdi, benden yeniden özür dilerken hayvanı pışpışlamaya başladı. Tavuğuna hiçbir zarar gelmediğine onu ikna edince şöyle dedi:</p>

    <p>“Durduğunuz ve zavallı Nellie’yi çiğneyip geçmediğiniz için çok teşekkür ederim. İyi kızdır, görüp göreceğiniz en kocaman yumurtaları verir bize. Durmanız büyük incelik. Hem herhalde aceleniz de vardı.”</p>

    <p>“Pek sayılmaz,” dedim gülümseyerek. “Yıllardır ilk kez tatile çıkabiliyorum ve itiraf etmeliyim ki oldukça hoşuma gidiyor, sırf keyif için araba sürmek.”</p>

    <p>“Ah, ne güzel efendim. Salisbury’ye gidiyorsunuz herhalde.”</p>

    <p>“Evet. Şu uzaktaki Salisbury Katedrali, öyle değil mi? Muhteşem bir bina olduğunu duymuştum.”</p>

    <p>“Öyledir efendim, çok güzeldir. Doğrusunu söylemek gerekirse, ben kendim Salisbury’ye pek sık gitmem, bu yüzden orasının yakından ne menem bir şey olduğunu bilemeyeceğim. Yine de efendim, çan kulesini hep görürüz buradan. Kimi günler, fazla sis olduğunda, kule bütün bütün yok olur sanki. Ama işte siz de görüyorsunuz, bunun gibi pırıl pırıl bir günde güzel bir görüntüdür.”</p>

    <p>“Çok hoş gerçekten.”</p>

    <p>“Nellie’mizi ezip geçmediğiniz için çok teşekkür ederim, efendim. Üç yıl önce bir kaplumbağamız aynen böyle, hem de tam aynı yerde çiğnendi. Hepimiz pek yanmıştık ardından.”</p>

    <p>“Çok yazık olmuş,” dedim üzüntüyle.</p>

    <p>“Ah, öyle oldu efendim. Kimileri, biz çiftlik insanlarının hayvanların yaralanmasını ya da ölmesini kanıksadığımızı söyler, ama bu doğru değil. Küçük oğlum günlerce ağlamıştı. Nellie’yi görünce durmanız büyük incelik efendim. Hazır arabadan inmişken bir fincan çay içmeye buyurmaz mıydınız, pek sevinirdik. Çaydan sonra devam ederdiniz yolunuza.”</p>

    <p>“Çok naziksiniz ama gerçekten de yola devam etmem gerektiği kanısındayım. Salisbury’ye vardığımda kentin güzelliklerine bir göz atacak kadar zamanım olsun istiyorum.”</p>

    <p>“Haklısınız efendim. Tekrar teşekkürler.”</p>

    <p>Yeniden yola koyuldum. Her nedense, belki de başka çiftlik hayvanlarının yoluma çıkacağını düşündüğüm için, önceki gibi yavaş sürüyordum. Bu küçük karşılaşmada beni keyiflendiren bir şeyler olduğunu itiraf etmeliyim; benim gösterdiğim ve teşekkürle karşılanan basit bir incelik, karşılığında bana gösterilen basit incelik, gelecek günlerde beni bekleyen girişim açısından içimi son derece hafifletti her nasılsa. Buraya, Salisbury’ye doğru ilerlerken işte böyle bir ruh hali içindeydim.</p>

    <p>Ama babam konusundaki sözlerime kısaca dönmem gerekiyor sanırım; çünkü biraz önce, güçten düşmesi konusunda ona karşı biraz duyarsız davrandığım izlenimini vermiş olabileceğim geldi aklıma. Aslında soruna benim yaptığım gibi yaklaşmaktan başka yapacak bir şey yoktu pek; o günlerin koşullarını tam olarak aktardığımda bana katılacağınıza eminim. Demek istediğim şu: Darlington Malikânesi’nde gerçekleşecek olan ve büyük önem taşıyan uluslararası toplantı gitgide yaklaşıyor, hoşgörüye ya da “sözü ağzında gevelemeye” pek yer bırakmıyordu. Dahası, şu da anımsatılmalı, Darlington Malikânesi’nde bu tarihi izleyen on on beş yıl boyunca eşit ağırlıkta başka pek çok olay gerçekleşecekse de, 1923 Martı’ndaki toplantı bunların ilkiydi. Tahmin edilebileceği gibi, insan nispeten deneyimsiz oluyor, işi şansa bırakmak istemiyor pek. Gerçekten de o günlere dönüp baktığımda, bu toplantıyı birden çok nedenden ötürü bir dönüm noktası sayarım. Öncelikle, bu tarihi, meslek yaşamımda bir başuşak olarak rüştümü ispat ettiğim zaman olarak görüyorum galiba. İlle de “büyük” bir başuşak olduğumu düşündüm demek istemiyorum; ne olursa olsun, bu tür yargılara varmak bana düşmez. Ama herhangi biri, meslek yaşamım boyunca o önemli niteliğe, “vakar”a bir nebze olsun eriştiğimi ileri sürecek olursa, bu kişi, bu niteliğe sahip olabilecek güçte biri olduğumu ilk kez kanıtladığım zaman olarak 1923 Martı’ndaki o toplantıyı örnek gösterecektir. İnsanı, gelişimindeki önemli bir aşamada, yeteneklerinin sınırına, hatta daha da ötesine geçmeye zorlayan olaylardan biriydi bu; öyle ki o noktadan sonra kendimi değerlendirmek için yeni ölçütlerim oldu. Ayrıca, o toplantı şimdi açıklamak istediğim, oldukça farklı nedenlerden ötürü de unutulmaz kuşkusuz.</p>

    <p class="paragraf">1923 yılındaki toplantı Lord Darlington’ın uzun süreli çalışmaları sonucunda gerçekleşmişti. Aslında geriye dönüp bakıldığında, lord hazretlerinin yaklaşık üç yıl boyunca adım adım bu noktaya doğru ilerlediği açıkça görülebilir. Anımsadığım kadarıyla barış antlaşması ilk başlarda, yani Dünya Savaşı’nın sonunda hazırlanırken, kendisini pek o kadar ilgilendirmemişti; işin doğrusu, sonradan ilgi duymasına yol açan şey de antlaşmayı incelemiş olması değil, Herr Karl-Heinz Bremann’la olan dostluğuydu.</p>

    <p>Herr Bremann’ın Darlington Malikânesi’ne ilk ziyareti, savaştan çok kısa bir süre sonrasına rastlar; askeri üniforması hâlâ üzerindeydi o zaman. Lord Darlington’ın onunla yakın bir dostluk kurduğu açıkça görülüyordu. Bu yakınlık beni hiç şaşırtmadı, Herr Bremann’ın pek nazik bir beyefendi olduğu ilk bakışta anlaşılıyordu çünkü. Bunu izleyen iki yıl boyunca Herr Bremann, Darlington Malikânesi’ne oldukça düzenli aralıklarla konuk oldu. Alman ordusundan ayrılmıştı artık, her ziyaretinde daha da çökmüş olduğunu dehşetle fark etmemek elde değildi. Zayıfladı, kıyafetleri giderek yoksullaştı. Gözlerine hiç de tekin olmayan bir bakış gelip yerleşti; hele en son ziyaretinde lord hazretlerinin varlığından, hatta kimi zaman kendisine seslenildiğinden bile habersiz, boşluğa dalıp gidiyordu. Neredeyse Herr Bremann’ın ciddi bir hastalığa yakalandığı sonucuna varacaktım ki lord hazretlerinin o günlerde söylediği birtakım sözlerden işin aslının başka türlü olduğunu anladım.</p>

    <p>Lord Darlington Berlin ziyaretlerinin ilkini 1920 yılı sonlarına doğru gerçekleştirmiş olmalı; bu gezinin onu ne kadar derinden etkilediğini anımsıyorum. Dönüşünde, günlerce aklını kurcalayan bir şeyler olduğu belliydi. Bir defasında, gezisinden hoşnut kalıp kalmadığını sorduğumda yanıt olarak, “Üzücüydü, Stevens,” dediğini anımsıyorum. “Son derece üzücüydü. Yenik bir düşmana böyle davranmakla saygınlığımızı yitiririz. Ülkemizin âdetlerine bütünüyle aykırı bu.”</p>

    <p>Ama bu konuyla ilgili olarak aklıma yer etmiş başka bir anı var. Eskiden ziyafet salonu olarak kullanılan odadaki büyük masa bugün yok artık; o geniş oda, yüksek ve görkemli tavanıyla Bay Farraday için bir tür galeri hizmeti görüyor şimdi. Oysa lord hazretleri zamanında o salona sık sık gerek duyulurdu. İçeriyi baştan başa dolduran uzun masaya otuzdan fazla konuk sığardı; bu ziyafet salonu o kadar genişti ki gerektiğinde mevcut masaya birkaç küçük masa daha eklenir, böylece elliye yakın konuk ağırlanabilirdi. Lord Darlington her günkü yemeklerini, bugün Bay Farraday’in de yaptığı gibi, ancak bir düzine kadar insanı ağırlamaya elverişli, daha samimi bir havası olan yemek odasında yerdi elbette. Ama anımsamaya çalıştığım o kış gecesinde yemek odası şu an çıkaramadığım bir nedenden ötürü kapalıydı, Lord Darlington o uçsuz bucaksız ziyafet salonunda tek bir konukla birlikte yemek yiyordu; galiba konuk, lord hazretlerinin Dışişleri’nde çalıştığı günlerden bir arkadaşı olan Sir Richard Fox’tu. Kuşkusuz kabul edersiniz, yemek servisi yaparken masada yalnızca iki kişinin bulunması kadar güç bir durum yoktur. Ben tek bir kişiye hizmet etmeyi yeğlerim, bu kişi büsbütün yabancı biri olsa bile. İçlerinden biri kendi işvereniniz de olsa, yemekte iki kişi olduğu zaman sofraya hizmet ederken gerekli özeni göstermek ile orada yokmuş gibi davranmak arasındaki dengeyi sağlamak zordur; sürekli varlığınızın sohbeti engellediği kuşkusuna kapıldığınız bir durumdur.</p>

    <p>O akşam odanın büyük bölümü karanlıktaydı. İki beyefendi, masanın üzerindeki mumlarla karşılarındaki şöminede çıtırdayan ateşten yansıyan ışıkların arasında masayı ortalayarak yan yana oturmuşlardı; karşı karşıya oturulmayacak kadar genişti masa. Varlığımın doğurabileceği herhangi bir rahatsızlığı en aza indirmek amacıyla her zamankinden çok daha uzak bir yerde, nispeten loş bir köşede durmaya karar vermiştim. Bu taktiğin bir sakıncası vardı elbette: Beyefendilere hizmet etmek için aydınlığa doğru her ilerleyişimde, adımlarım yüksek sesle uzayıp giden yankılar çıkarıyor, oraya gelmek üzere olduğuma gayet gösterişli bir biçimde dikkat çekiyordu. Ama o köşede kımıldamadan dururken de gövdemi ancak yarı yarıya görünür bir biçimde gizleyebiliyordum. İşte böylece, iki beyefendinin o sıra sıra boş sandalyelerin ortasında oturdukları yerden biraz uzakta, gölgelerin içinde dikilip dururken Lord Darlington’ın Herr Bremann’dan söz ettiğini duydum; her zamanki gibi sakin ve yumuşak çıkan sesi yüksek duvarlarda yankılanıyordu:</p>

    <p>“O benim düşmanımdı,” diyordu, “ama bir beyefendi gibi davrandı hep. Birbirimizi topa tuttuğumuz altı ay süresince yine de birbirimize nezaket sınırları içinde davrandık. Görevini gereğince yerine getiren bir beyefendiydi, ona karşı hiçbir kin beslemiyorum. Ona dedim ki: ‘Bak, şimdi düşmanız ve seninle var gücümle savaşacağım. Ama bu berbat iş sona erdiğinde artık düşman kalmamız gerekmeyecek, o zaman gider birlikte bir kadeh içeriz.’ İşin berbat yanı, bu antlaşma beni yalancı çıkarıyor. Demek istediğim, savaş biter bitmez artık düşman olmayacağımızı söylemiştim ona. Ama şimdi yüzüne nasıl bakar, dediğimin doğru çıktığını söylerim?”</p>

    <p>Aynı gecenin ilerleyen saatlerinde, lord hazretleri başını kederle sallayarak şöyle dedi: “Ben o savaşta dünyadaki adaleti korumak için çarpışmıştım. Alman ırkına karşı girişilmiş bir kan davasında yer aldığımı bilmiyordum.”</p>

    <p>Bugün lord hazretleri için söylenen şeyleri duyduğumda, şu günlerde sık sık yapıldığı gibi, onun davranışlarının ardında yatan nedenler üzerine ortaya atılan tahminleri dinlediğimde, o bomboş ziyafet salonunda büyük bir içtenlikle söylediği bu sözleri anımsamaktan mutluluk duyuyorum. Sonraki yıllarda izlediği yolda ne gibi pürüzler çıkmış olursa olsun, ben onun bütün hareketlerinin temelinde “dünyada adalet”in galip geldiğini görme isteğinin yattığından asla kuşkuya düşmeyeceğim.</p>

    <p>Herr Bremann’ın Hamburg ile Berlin arasında işleyen bir trende kendini vurduğu haberi o akşamdan kısa bir süre sonra ulaştı bize. Lord hazretleri çok sarsıldı elbette; Frau Bremann’a taziyelerini bildirmek ve gerekli yardımda bulunmak üzere hemen girişimde bulundu. Ancak günlerce süren, yardımcı olmak için benim de elimden geleni yaptığım bütün bu çabalara karşın, Herr Bremann’ın ailesinin nerede olduğunu öğrenemedi. Görünüşe göre Herr Bremann bir süredir evsiz barksızdı, ailesi de dağılmıştı.</p>

    <p>Bu acı haberler gelmeseydi de, Lord Darlington bu yolu seçerdi, buna inanıyorum; yeryüzündeki adaletsizliğe ve ıstıraplara son verildiğini görme isteği yüreğinde öyle derin kök salmıştı ki başka türlü davranamazdı. Herr Bremann’ın ölümünü izleyen haftalarda lord hazretleri, Almanya’daki krize gitgide daha fazla zaman ayırmaya başladı. Ünlü ve sözü geçer insanlar evin gedikli konukları haline geldiler; anımsıyorum, Lord Daniels, Profesör Maynard Keynes ile tanınmış yazar H. G. Wells’in yanı sıra “gizli” kaydıyla geldikleri için burada adlarını vermemem gereken daha pek çok kişi, lord hazretleriyle saatler süren tartışmalara dalıyorlardı.</p>

    <p>Kimi konukların kimlikleri gerçekten o kadar “gizli”ydi ki, evde çalışanların onların kim olduklarını öğrenmemesi, hatta bazı durumlarda onları bir an için bile görmemesi gerekiyordu; bunu güvenceye almam isteniyordu benden. Oysa Lord Darlington –bunu biraz da gurur ve minnetle söylüyorum– olan biteni benim gözlerim ve kulaklarımdan gizlemek için hiçbir çaba göstermemiştir. Birtakım önemli kişilerin kaç kez sözlerini yarıda kesip kaygıyla bana baktıklarını anımsıyorum; lord hazretleriyse yalnızca, “Ah, merak etmeyin. Stevens’ın önünde her şeyi söyleyebilirsiniz, sizi temin ederim,” derdi.</p>

    <p>Böylece Lord Darlington, Herr Bremann’ın ölümünden sonraki iki yıl içerisinde, o günlerde kendisinin en yakın müttefiki olan Sir David Cardinal’la birlikte, Almanya’daki durumun böyle sürmesine göz yumulmaması gerektiği görüşünü paylaşan kişileri bir araya getirerek geniş bir ittifak kurmayı başardı. Bu ittifak yalnızca İngilizlerle Almanlardan oluşmuyordu, aralarında Belçikalılar, Fransızlar, İtalyanlar ve İsviçreliler de vardı; diplomatlar ve üst düzey siyasetçiler, seçkin rahipler, emekli subaylar, yazarlar ve düşünürler. Kimileri, lord hazretleri gibi, Versailles’da adil davranılmadığına, sona ermiş bir savaş için bir ulusu cezalandırmayı sürdürmenin ahlaka ters düştüğüne gönülden inanan beyefendilerdi. Ötekiler, belli ki Almanya ve Alman halkı için daha az kaygı duyuyorlardı, ama o ülkedeki ekonomik kargaşanın durdurulmaması halinde dehşet verici bir hızla bütün dünyaya yayılabileceği görüşündeydiler.</p>

    <p>1922 yılı başlarında lord hazretleri, artık aklında açık seçik belirmiş bir hedefe doğru ilerliyordu: Burada, Darlington Malikânesi’nin çatısı altında, uluslararası düzeyde “gayriresmi” bir toplantı düzenleyecek ve önceden desteklerini kazandığı, sözü en çok geçen insanları bir araya getirecekti. Toplantının amacı, Versailles Antlaşmasının en acımasız koşullarının nasıl hafifletilebileceğinin tartışılmasıydı. Böyle bir toplantının anlamlı olması, gerekli ağırlığın sergilenmesine bağlıydı; uluslararası ‘resmi’ toplantılar üzerinde yönlendirici bir etkiye ancak o zaman kavuşabilirdi. Antlaşmayı yeniden incelemek amacıyla bu tür pek çok ‘resmi’ toplantı düzenlenmişti, ama bunlar daha fazla karışıklığa ve kırgınlığa yol açmaktan başka işe yaramamıştı. O zamanki Başbakanımız Sayın Lloyd George 1922 baharında İtalya’da büyük bir toplantı gerçekleştirilmesi için çağrıda bulunmuştu; başlangıçta lord hazretlerinin amacı, bu toplantıdan doyurucu bir sonuç çıkmasını güvence altına almak için Darlington Malikânesi’nde küçük bir toplantı düzenlemekti. Ancak Sir David’le birlikte harcadıkları onca çabaya karşın çalışmalarını bu tarihe kadar tamamlayamadılar. Başbakanımızın toplantısı yine kesin bir sonuca bağlanamayınca Lord Darlington bu kez, gelecek yıl İsviçre’de düzenlenmesi tasarlanan başka bir büyük toplantıyı kendine hedef edindi.</p>

    <p>İşte bu sıralarda bir sabah, kahvaltı odasına kahvesini getirdiğimde, elindeki <em>The Times</em> gazetesini usançla katlayıp bana dönmüş, “Ah, şu Fransızlar,” demişti. “Gerçekten, Stevens, çok ciddiyim. Şu Fransızlar...”</p>

    <p>“Evet, efendim.”</p>

    <p>“Bütün dünyaya karşı onlarla kol kola görünmemiz gerektiğini düşününce... Düşüncesi bile yetiyor, gidip iyice bir yıkanmak istiyor insan.”</p>

    <p>“Evet, efendim.”</p>

    <p>“Berlin’e son gidişimde Stevens, babamın eski dostu Baron Overath gelip, ‘Bunu niye yapıyorsunuz bize?’ diye sordu. ‘Böyle yaşamayı sürdüremeyiz artık, bunu göremiyor musunuz?’ Ona sorunun sefil Fransızlar olduğunu söylememek için zor tuttum kendimi. İngilizlerin davranış tarzı böyle değildir, demek istedim. Ama galiba böyle şeyleri kolay kolay yapamıyor insan. Sevgili müttefiklerimiz hakkında kötü konuşmamamız gerekiyor.”</p>

    <p>Ama işte bu gerçek, Fransızların Almanya’yı Versailles Antlaşması’nın pençesinden kurtarmaya inatla yanaşmamaları, Darlington Malikânesi’ndeki toplantıya, ülkesinin dış siyasetinde sözü geçen bir Fransız beyefendinin de çağrılmasını kaçınılmaz kılıyordu. Lord hazretlerinin, böyle bir kişinin katılımı olmadan gerçekleşecek herhangi bir tartışmanın ancak kendimizi kandırmak olacağı görüşünü birçok kez dile getirdiğini duymuştum. Bunun üzerine Sir David’le birlikte hazırlıklarının bu son ve can alıcı aşamasına girdiler; art arda gelen düş kırıklıklarına karşın sarsılmayan kararlılık ve dirençlerine tanık olmak insana alçakgönüllülüğü öğretiyordu. Sayısız mektup ve telgraf gönderildi; bizzat lord hazretleri iki ay içinde üç kez Paris’e gittiler. Sonunda son derece ünlü bir Fransız –ona ‘Mösyö Dupont’ demekle yetineceğim– toplantıya çok sıkı bir “gizli”lik kaydıyla katılmayı kabul etti ve toplantı tarihi belirlendi. Yani o unutulmaz 1923 Baharı.</p>

    <p class="paragraf">Bu tarih yaklaştıkça üzerimdeki baskısı gitgide artan sorumluluklar, lord hazretlerinin omuzlarına dağ gibi yığılanlarla kıyaslanamasa bile, hiç de azımsanamayacak boyuttaydı. Gelenlerden herhangi biri Darlington Malikânesi’ndeki konukluğu sırasında yeterince rahat etmediği takdirde, bu durumun akıl almaz sonuçlar doğurabileceğinin fazlasıyla farkındaydım. Dahası, bu büyük olayla ilgili tasarılarımı, katılım sayısındaki belirsizlik yüzünden kesinleştirme imkânım da yoktu. Toplantı çok üst düzeyde gerçekleşeceğinden, katılanların sayısı yalnızca on sekiz pek seçkin beyefendi ve iki hanımefendiyle sınırlandırılmıştı –bir Alman kontes ve o zamanlar hâlâ Berlin’de oturan saygıdeğer Bayan Eleanor Austin–; ama konuklardan her biri sekreterler, oda uşakları ve tercümanlar getirecekti kuşkusuz; gelmesi beklenebilecek bu tür kişilerin kesin sayısını belirlemenin yolu yoktu. Ayrıca, kimi konukların toplantı için belirlenen günden daha önce gelecekleri de öğrenildi; böylece zemin hazırlamak, öteki konukların tutumlarını tartmak için yeterli zamanları olacaktı, ama kesin geliş tarihleri de belirsizdi. Hizmetlilerin yalnızca son derece sıkı çalışmaları, her an tetikte olmaları yetmiyor, bir de her zamankinden esnek davranmaları gerekiyordu. Aslında, dışarıdan ek hizmetli getirtmeden önümüzdeki bu büyük sınavı başarıyla atlatamayacağımızı düşündüm önce. Ancak bu, lord hazretlerinin evde olup bitenlerin dışarıya yayılacağından kaygı duymasına yol açmanın yanı sıra, herhangi bir hatanın çok pahalıya mal olacağı bir dönemde, tanımadığım kişilere bel bağlamamı da gerektirecekti. Bu koşullar altında önümüzdeki günler için hazırlanmaya koyuldum, herhalde bir general de savaşa böyle hazırlanır. Büyük bir dikkatle, her türlü olasılığı öngören özel bir işbölümü yaptım; en güçsüz noktalarımızın hangileri olduğunu inceledim, bu noktalardaki dayanaklarımızın çökmesi halinde başvurulabilecek yedek tasarılar geliştirmeye giriştim. Çalışanlara askeri usul “moral söylevi” bile çektim; onları var güçleriyle çalışmaları gerektiğine, buna karşın ileriki günlerde bizi bekleyen görevleri yerine getirmekten büyük gurur duyacaklarına ikna etmek için. “Tarih bu çatının altında yazılabilir,” dedim onlara. Benim abartılı sözlere eğilimli biri olmadığımı bildiklerinden, olağanüstü bir şeylerin beklendiğini hemen anladılar.</p>

    <p>Babamın kameriyenin önünde düştüğü sıralarda –ilk konukların geleceği günden tam iki hafta önceydi bu– Darlington Malikânesi’nde esen havanın nasıl olduğunu biraz olsun anlamışsınızdır artık: “lafı ağzında geveleyip durma”nın pek yeri olmadığını söylerken ne demek istediğimi de. Babam, asla dolu tepsi taşımaması kaydıyla işinin verimliliğine getirilen kısıtlamaların üstesinden gelmenin yolunu çabuk buldu her nasılsa. Demliklerin, fincanların, tabakların çevresine alakasızca, ama her zaman düzgün bir biçimde yerleştirilmiş temizlik malzemeleri, bezler ve fırçalarla dolu, kimi zaman neredeyse seyyar satıcıların el arabalarına benzeyen bir servis masasını iten karaltısı evde tanıdık bir görüntü oluverdi. Elbette yemek servisi yapma görevinden feragat etmek zorunda kalmıştı, yine de o servis masası şaşırtıcı ağırlıkta bir işin altından kalkmasını sağlıyordu. Gerçekten de toplantı yaklaştıkça babamda inanılmaz bir değişim görülmeye başladı. Sanki doğaüstü bir güç onu ele geçirmiş, yirmi yıl gençleştirmişti; yüzünde son zamanlarda belirginleşen çöküklük büyük ölçüde azaldı ve babam kendini işine öyle büyük bir zindelikle vermeye başladı ki, herhangi bir yabancı, Darlington Malikânesi’nin koridorlarında servis masaları iten bir değil birçok adam olduğuna inanabilirdi.</p>

    <p>Bayan Kenton’a gelince, o günlerde gitgide artan gerilimin onu da belirgin bir biçimde etkilediğini anımsıyor gibiyim. Örneğin, arka koridorda karşılaşmamız geldi aklıma. Darlington Malikânesi’nin hizmetli bölümünde bir çeşit bel kemiği hizmeti gören ve hayli uzun olan bu arka koridor, gün ışığının pek az işleyebildiği, oldukça kasvetli bir yerdi. Güneşli bir günde bile öyle karanlık olurdu ki tünelde yürüdüğünüzü sanırdınız. Sözünü ettiğim o gün de Bayan Kenton’ı ahşap döşeme üzerinde bana doğru gelen ayak seslerinden tanımış olmasaydım, kimliğini ancak dış hatlarından çıkarabilirdim herhalde. Tahtaların üzerine bir ışık demetinin düştüğü ender noktalardan birinde durdum, “Ah, Bayan Kenton,” dedim.</p>

    <p>“Evet, Bay Stevens?”</p>

    <p>“Bayan Kenton, üst kat yatak odalarının çarşaflarının öbür güne kadar hazır olması gerektiğine dikkatinizi çekebilir miyim?”</p>

    <p>“Bu konuyla ilgileniyorum, Bay Stevens.”</p>

    <p>“Bunu duyduğuma çok sevindim. Aklıma gelmişti de.”</p>

    <p>Yoluma devam etmek üzereydim, ama Bayan Kenton yerinden kıpırdamadı. Derken bana doğru bir adım daha attı, üzerine bir ışık demeti düşünce yüzündeki kızgın ifadeyi görebildim.</p>

    <p>“Ne yazık ki, Bay Stevens, şu anda son derece meşgulüm, harcayacak tek bir anım bile yok. Sizin besbelli sahip olduğunuz kadar boş zamanım olsaydı, böyle ortalıklarda dolanıp kusursuzca çekip çevirdiğiniz işleri <em>size</em> durmadan anımsatarak karşılık vermekten mutluluk duyardım.”</p>

    <p>“Bayan Kenton, böyle aksileşmenize hiç gerek yok. Yalnızca dikkatinizden kaçmadığına emin olma gereksinimi duydum.”</p>

    <p>“Bay Stevens, şu son iki gündür böyle bir gereksinimi dördüncü ya da beşinci duyuşunuz bu. Bu evde öylece gezinip insanları gereksiz yorumlarınızla rahatsız edebilecek kadar zamanınız olması çok garip.”</p>

    <p>“Bayan Kenton, boş zamanım olduğuna bir an bile inandıysanız, bu, deneyimsizliğinizin ne denli büyük olduğunun açık bir kanıtı sayılır. Böyle bir evdeki sorumlulukların boyutlarını gelecek yıllarda daha iyi anlayacağınıza inanıyorum.”</p>

    <p>“Durmadan benim ‘büyük deneyimsizliğimden’ söz ediyorsunuz Bay Stevens, yine de işimde herhangi bir kusur bulamıyor gibisiniz. Bulsaydınız, hiç kuşkum yok, çoktan uzun uzun anlatırdınız bunu bana. Şimdi, uğraşmam gereken bir sürü şey var, beni böyle izleyip yolumu kesmemenizi rica edeceğim. Harcayacak zamanınız bu kadar çoksa biraz temiz hava alarak daha akıllıca değerlendirmenizi öneririm.”</p>

    <p>Sert adımlarla yanımdan geçip gitti. Konuyu daha fazla uzatmamanın en iyisi olacağına karar vererek yoluma devam ettim ben de. Neredeyse mutfak kapısına varmıştım ki, yaklaşan öfkeli ayak seslerinin gürültüsünü işittim yeniden.</p>

    <p>“Aslında, Bay Stevens,” diye seslendi, “bundan böyle benimle doğrudan konuşmamanızı rica edecektim sizden.”</p>

    <p>“Bayan Kenton, neler söylüyorsunuz siz?”</p>

    <p>“Bana bildirmek istediğiniz bir şey olursa, bir haberci aracılığıyla iletmenizi istiyorum. Ya da not yazıp yollayabilirsiniz. Eminim iş ilişkimiz böylelikle çok daha kolaylaşır.”</p>

    <p>“Bayan Kenton...”</p>

    <p>“Çok işim var, Bay Stevens. İletmek istediğiniz şey karışık bir şeyse yazılı bir not gönderin lütfen. Yoksa Martha ya da Dorothy’yle ya da erkek hizmetliler arasında yeterince güvenilir bulduğunuz biriyle iletebilirsiniz. Şimdi işime döneyim de, gezintinize devam edin.” Bayan Kenton’ın davranışı sinir bozucuydu kuşkusuz, ama bu konu üzerinde fazlaca düşünmeye zaman bulamadım; çünkü tam o sırada konukların ilki geldi. Yurtdışından çağrılan temsilciler daha iki üç gün kadar beklenmiyordu ama lord hazretlerinin “ev sahibi takım” dediği üç beyefendi –Dışişleri’nden kimliğinin çok “gizli” tutulması kaydıyla gelen iki bakanla Sir David Cardinal– zemini olabildiğince erken hazırlamak amacıyla önceden gelmişlerdi. Bu beylerin derin tartışmalara daldıkları odalara girip çıkarken olan biteni benden gizlemek için gösterilen çabanın her zamankinden de az olduğunu fark ediyordum; böylece ister istemez gelişmelerin bu aşamasıyla ilgili belirli bir izlenim edindim. Lord hazretleri ve meslektaşları beklenen konukların her biri üzerine birbirlerini ellerinden geldiğince bilgilendirmek kaygısındaydılar elbette, ama bütün konuşmalar genelde tek bir kişinin, Fransız beyefendi, Mösyö Dupont’un ilgi alanlarına yakın ya da uzak olabilecek şeyler üzerinde yoğunlaşıyordu. Hatta bir ara sigara odasına girdiğimde, beylerden birinin, “Avrupa’nın yazgısı, Dupont’u bu noktaya getirip getiremeyeceğimize bağlı olabilir,” dediğini duydum.</p>

    <p>Bu ilk tartışmalarının ortalarında bir zaman, lord hazretleri, o olağanüstü hafta boyunca meydana gelecek ve besbelli unutulmayacak bütün diğer olaylarla birlikte bugüne kadar belleğimde kalacak kadar sıradışı bir görev emanet etti bana. Lord Darlington’ın beni çağırdığı çalışma odasına girdiğimde, biraz sıkıntılı olduğunu hemen fark ettim. Masasına oturmuş, her zamanki gibi elinde kitap tutma numarasına başvurmuştu –bu defa <em>Kim Kimdir</em>’di elindeki–; bir sayfayı ileri geri çevirip duruyordu.</p>

    <p>“Ha, Stevens,” diyerek sahte bir soğukkanlılıkla söze başladı, ama nasıl sürdüreceğini bilemez halde olduğu belliydi. İlk fırsatta rahatsızlığını gidermeye hazır, öylece ayakta dikiliyordum. Lord hazretleri parmağını sayfada gezdirmeyi sürdürdü bir an, bir maddeyi iyice okumak için eğildi, sonra şöyle dedi:</p>

    <p>“Stevens, senden bunu istemenin biraz usule aykırı bir şey olduğunun farkındayım.”</p>

    <p>“Buyurun, efendim.”</p>

    <p>“Maalesef şu ara kafam fena halde meşgul.”</p>

    <p>“Yardımcı olabilirsem sevinirim, efendim.”</p>

    <p>“Böyle bir şeyi ortaya attığım için özür dilerim, Stevens. Biliyorum, senin de işin başından aşkın. Ama nasıl edip de bu sorunu başımızdan savacağız, bilemiyorum doğrusu.”</p>

    <p>Lord Darlington dikkatini <em>Kim Kimdir</em>’e çevirdiğinde bir an bekledim. Sonra başını kitaptan kaldırmadan, “Yaşamın gerçeklerinden haberdarsındır herhalde,” dedi.</p>

    <p>“Efendim?”</p>

    <p>“Yaşamın gerçekleri, Stevens. Kuşlar, arılar... Bilirsin, öyle değil mi?”</p>

    <p>“Ne yazık ki sizi pek anlayamıyorum, efendim.”</p>

    <p>“O halde açık konuşayım, Stevens. Sir David çok eski dostumdur. Bu toplantının düzenlenmesinde de büyük destek verdi bana. O olmasaydı Mösyö Dupont’un onayını alamazdık diyebilirim.”</p>

    <p>“Biliyorum, efendim.”</p>

    <p>“Gelgelelim Stevens, Sir David bazen bir tuhaftır, sen de fark etmişsindir belki. Oğlu Reginald’ı da yanında getirmiş. Sekreteri olarak. Çocuk nişanlı, yakında evlenecek.”</p>

    <p>“Evet, efendim.”</p>

    <p>“Sir David son beş yıldır oğlunu ‘yaşamın gerçekleri’ üzerine aydınlatma girişimlerinde bulunmuş. Delikanlı yirmi üçünde şimdi.”</p>

    <p>“Evet, efendim.”</p>

    <p>“Asıl konuya geleyim, Stevens. Ben bu gencin vaftiz babasıyım. Bu yüzden Sir David, Reginald’a ‘yaşamın gerçekleri’ni <em>benim</em> açıklamamı rica etti.”</p>

    <p>“Öyle mi efendim?”</p>

    <p>“Sir David bu işi yapmayı pek göze alamıyor, Reginald’ın düğün gününden önce de yapamayacağından kaygılanıyor.”</p>

    <p>“Evet, efendim.”</p>

    <p>“İşin doğrusu, Stevens, son derece meşgulüm. Sir David biliyor olmalıydı, ama yine de benden bunu istedi.” Lord hazretleri susup önündeki sayfayı incelemeyi sürdürdü.</p>

    <p>“Doğru mu anladım efendim?” dedim, “Genç beyefendiye bu bilgiyi <em>benim</em> mi aktarmamı istiyorsunuz?”</p>

    <p>“Senin için sakıncası yoksa, Stevens. Üzerimden büyük bir yük kalkmış olacak. Sir David her saat başı sıkıştırıp duruyor, konuştun mu konuşmadın mı, diye.”</p>

    <p>“Anlıyorum efendim. Bunca şeyin baskısı varken bir de bu, sinir bozucu olmalı.”</p>

    <p>“Elbette bu senin görev alanına girmiyor, Stevens.”</p>

    <p>“Elimden geleni yaparım efendim. Ancak bu tür bir bilgiyi aktarmak için uygun zamanı bulmakta güçlük çekebilirim.”</p>

    <p>“Bir denesen bile çok sevinirim, Stevens. Çok çok yardımcı olursun. Yalnız, bak, işi abartmaya gerek yok. Yalnızca temel gerçekleri ilet, yeter. Basit yaklaşım en iyisidir, bu da benden sana bir öğüt, Stevens.”</p>

    <p>“Pekâlâ, efendim. Elimden geleni yapacağım.”</p>

    <p>“Çok çok teşekkürler, Stevens. Gelişmelerden haberdar et beni.”</p>

    <p class="paragraf">Bu rica beni epey şaşırtmıştı elbette; başka zaman olsa üzerinde biraz kafa yorabileceğim bir sorun olabilirdi bu belki. Ama böyle sıkışık bir dönemde damdan düşercesine ortaya çıktığı için yok yere aklımı karıştırmasına göz yumamazdım; bu nedenle konuyu ilk fırsatta çözüme kavuşturmam gerektiğine karar verdim. Anımsadığım kadarıyla bu görev bana emanet edileli daha bir saat bile olmamıştı ki genç Bay Cardinal’ı kitaplıktaki yazı masalarından birinde tek başına oturmuş, birtakım belgelere gömülmüş buldum. Beyefendiye dikkatlice bakınca lord hazretlerinin –aslında babasının da– karşılaştığı güçlüğü anlayabiliyordu insan. Lord Darlington’ın vaftiz oğlu ağırbaşlı, okumuş yazmış bir genç adama benziyordu, yüz hatlarında pek çok iyi nitelik görebiliyordunuz; fakat açmam gereken konu söz konusu olduğunda, daha kaygısız, hatta daha uçarı bir genci kesinlikle yeğlerdim. Ne olursa olsun bu meseleyi olabildiğince çabuk halletmeye kararlı olduğumdan kitaplığa girdim, Bay Cardinal’ın yazı masasının az ötesinde durarak hafifçe öksürdüm.</p>

    <p>“Özür dilerim efendim, size iletmem gereken bir şey var.”</p>

    <p>Bay Cardinal kâğıtlardan başını kaldırıp hevesle, “Ah, öyle mi?” dedi. “Babamdan mı?”</p>

    <p>“Evet efendim, öyle sayılır.”</p>

    <p>“Bir dakika.”</p>

    <p>Delikanlı, ayağının dibinde duran evrak çantasına uzandı, bir kalemle not defteri çıkardı. “Hazırım, Stevens, başla.”</p>

    <p>Yeniden öksürdüm, sesime becerebildiğimce ciddi bir hava vermeye çalıştım.</p>

    <p>“Sir David şunu bilmenizi istiyor ki, efendim, beyefendilerle hanımefendiler pek çok temel açıdan birbirlerinden farklılar.”</p>

    <p>Bir sonraki cümlemi biçimlendirmeden önce biraz duraklamış olmalıyım ki Bay Cardinal içini çekti, “Bunun fazlasıyla farkındayım, Stevens,” dedi. “Lütfen asıl konuya gelir misin?”</p>

    <p>“Farkında mısınız efendim?”</p>

    <p>“Babam her zaman hafife alıyor beni. Bu alanda kapsamlı bir okuma, araştırma yaptım.”</p>

    <p>“Öyle mi, efendim?”</p>

    <p>“Son bir aydır bunun dışında hemen hiçbir şey düşünmedim ki!”</p>

    <p>“Gerçekten mi, efendim? O halde belki de benim söyleyeceklerim biraz gereksiz kaçacak.”</p>

    <p>“Babam çok iyi bilgilendirildiğimden kesinlikle emin olabilir. Bu evrak çantası” –ayağıyla dürtükledi– “akla gelebilecek bütün açılara değinen notlarla ağzına kadar dolu.”</p>

    <p>“Öyle mi, efendim?”</p>

    <p>“Aklın alabileceği her türlü birleşimi inceden inceye düşündüğümü sanıyorum. Babama bu konuda güvence vermeni isterim.”</p>

    <p>“Pekâlâ, efendim.”</p>

    <p>Bay Cardinal biraz rahatlamış görünüyordu. Gözlerimi kaçırmaya çalıştığım evrak çantasına bir kez daha dokundu, “Bu çantayı neden hiç elimden bırakmadığımı merak ediyordun herhalde. İşte şimdi biliyorsun. Düşün bir, yanlış birinin eline geçse...”</p>

    <p>“Çok uygunsuz kaçardı, efendim.”</p>

    <p>“Ancak,” dedi yerinde birdenbire doğrularak, “babam, üzerinde düşünmem gereken yepyeni bir etken ortaya attıysa...”</p>

    <p>“Sanmıyorum, efendim.”</p>

    <p>“Yok mu yani? Şu Dupont denen adamla ilgili yeni bir şeyler de mi yok?”</p>

    <p>“Ne yazık ki yok, efendim.”</p>

    <p>Ardımda bıraktığımı sandığım bir işin aslında oracıkta, tam önümde dokunulmamış olarak durduğunu anlamaktan duyduğum hayal kırıklığını belli etmemek için elimden geleni yaptım. Tam yeni bir girişimde bulunmak üzere düşüncelerimi topluyordum ki delikanlı ayağa kalktı, evrak çantasını sıkıca kavrayarak, “Gidip biraz temiz hava alacağım,” dedi. “Yardımların için sağ ol, Stevens.”</p>

    <p>Bay Cardinal’la arayı fazla soğutmadan görüşmek için hemen başka bir fırsat kollamak niyetindeydim, ama ne yazık ki böyle bir fırsat çabuk çıkmadı. Bunun bir nedeni, Amerikalı senatör Bay Lewis’in hemen o gün öğleden sonra, beklenenden iki gün kadar önce gelmesiydi. Aşağıda, odamda erzak listesini inceliyordum ki yukarıdan, avluya giren bir arabanın sesi geldi kulağıma. Yukarı kata çıkmak için dışarı fırladığımda arka koridorda, son tartışmamıza sahne olan yerde, Bayan Kenton’la karşılaştım, belki daha önce takındığı çocukça tavrı sürdürmesi için onu yüreklendiren de bu şanssız rastlantı oldu; çünkü gelenin kim olduğunu sorduğumda yalnızca, “Acilse bir not gönderin lütfen, Bay Stevens,” diyerek yanımdan geçip gitti. Bu, insanı çileden çıkaran bir şeydi kuşkusuz, ama hemen üst kata koşmak dışında yapabileceğim bir şey yoktu.</p>

    <p>Bay Lewis’ten aklımda kalan şey, yüzünden pek eksilmeyen cana yakın bir gülümseme; bir de doğanın kilo açısından cömert davrandığı bir beyefendi olduğu. Erken gelmesi, hazırlıkları tamamlamak üzere bir iki gün daha baş başa kalacaklarını düşünen lord hazretleri ve çalışma arkadaşlarını belli ki biraz rahatsız etmişti. Ama Bay Lewis’in samimi, rahat hareketleri. Birleşik Devletler’in “her zaman adaletin yanında yer alacağı ve Versailles’da işlenen hataları itiraf etmekten çekinmeyeceği”ne dair yemek sırasında söylediği sözler, “ev sahibi takımın” güvenini kazanmasında etkili olmuş gibiydi. Yemek sırasında sohbet yavaş yavaş ama şaşmaz bir biçimde, Bay Lewis’in doğduğu Pennsylvania eyaletinin güzelliklerinden önümüzdeki toplantıya yöneldi; beyler purolarını yaktıkları sırada ortaya atılan birtakım tahminler, Bay Lewis’in gelişinden önce ortaya atılanlar kadar içtenlikliydi. Bir ara Bay Lewis şöyle dedi:</p>

    <p>“Sizinle aynı düşüncedeyim beyler, Mösyö Dupont’umuzun sağı solu belli olmayabilir. Ama şunu söyleyeyim, onun için bir tek konuda bahse girebilirsiniz. Kesinlikle bahse girebileceğiniz tek bir şey var.” Öne eğildi, sözlerini vurgulamak için purosunu sallayarak, “Dupont, Almanlardan nefret eder,” dedi. “Savaştan önce de nefret ederdi, şimdiyse siz buradaki beylerin anlamakta güçlük çekeceği kadar derin bir nefret duyuyor onlara karşı.” Bunu söyledikten sonra yeniden arkasına yaslandı, yeniden gülümsedi. “Ama kabul edin beyler,” diye sürdürdü sözünü, “bir Fransız’ı Almanlardan nefret ettiği için suçlayamazsınız ya? Fransızların onlardan nefret etmek için yeterli nedeni var, öyle değil mi?”</p>

    <p>Bay Lewis bakışlarını masadakilerin üzerinde gezdirirken odada hafif sıkıntılı bir hava esti. Derken Lord Darlington konuştu:</p>

    <p>“Biraz öfke duyulması kaçınılmaz, çok doğal bu. Ama biz İngilizler de Almanlarla uzun ve zorlu bir savaştan çıktık.”</p>

    <p>“Ama siz İngilizlerin farkı şu,” dedi Bay Lewis, “artık Almanlardan pek de nefret etmiyor gibisiniz. Oysa Fransızlara göre Almanlar Avrupa’daki uygarlığı yerle bir ettiler, onlara verilecek hiçbir ceza yeterince kötü sayılmaz. Amerika’da bize biraz mantıksız bir tutum gibi görünüyor bu, ama beni esas şaşırtan şey, nasıl oluyor da siz İngilizler Fransızların bu görüşünü paylaşmıyorsunuz? Ne de olsa, sizin de belirttiğiniz gibi, o savaşta İngilizler de çok şey yitirdi.”</p>

    <p>Sıkıntılı bir sessizlikten sonra Sir David, biraz tereddütle şöyle dedi:</p>

    <p>“Biz İngilizler böyle şeylere Fransızlardan daha farklı bakarız genelde, Bay Lewis.”</p>

    <p>“Ah, bir tür mizaç farklılığı yani.” Bunu söylerken Bay Lewis’in gülümsemesi biraz daha yayıldı sanki. Kafasında pek çok şey aydınlanmış gibi kendi kendine başını salladı, purosundan bir nefes çekti. Sonradan olup bitenleri bildiğim için hafızam beni kandırıyor olabilir tabii, ama bu görünüşte sevimli Amerikalı beyefendide tuhaf bir şeyler, belki de ikiyüzlüce bir şeyler olduğunu ilk kez o an sezdiğime inanıyorum. Ama benim kuşkularım o anda uyandıysa bile, Lord Darlington bunları paylaşmıyordu besbelli, çünkü o bir iki saniyelik sıkıntılı sessizlikten sonra lord hazretleri bir karara varmış gibi söz aldı:</p>

    <p>“Bay Lewis,” dedi, “açık konuşayım. İngiltere’de çoğumuz Fransızların şu anki tutumunu namert buluyoruz. Siz bunu mizaç farklılığı olarak adlandırabilirsiniz pekâlâ, ama ben çok daha öte bir şeylerden söz ettiğimizi düşünüyorum. Bir anlaşmazlık bir kere çözümlendi mi, düşmandan böylesine nefret etmeye devam etmek yakışıksızdır. Bir adamı dize getirdinizse, iş orada bitmelidir. Onu bir de tekmelemeye kalkışmazsınız. Bize göre Fransızların tavrı gitgide barbarlaşıyor.”</p>

    <p>Bu sözler Bay Lewis’i hoşnut etmiş gibiydi. Katıldığını belirten bir şeyler mırıldandı, masanın üzerinde asılı kalmış yoğun puro dumanı arasından ev sahiplerine hoşnutlukla gülümsedi.</p>

    <p>Ertesi sabah, birkaç konuğumuz daha beklenenden erken teşrif etti: Almanya’dan iki hanımefendi –her ne kadar birbirlerinden çok farklı çevrelerden geliyor olsalar da birlikte yolculuk etmişlerdi–; yanlarında oda hizmetçileri, uşaklar ve bir sürü sandık... Derken öğleden sonra, bir İtalyan beyefendi geldi, oda uşağı, sekreteri, bir “uzman” ve iki korumayla. Bu beyefendi acaba nasıl bir yere geldiğini sanıyordu, hiç bilmiyorum, ama bu iki iri yarı, sessiz sedasız adamın, İtalyan beyefendi evin içinde nereye giderse gitsin ondan birkaç adım ötede durup kuşkulu bakışlarla etrafı gözleyişlerini izlemek oldukça tuhaftı. Bu arada, sonraki günlerde anlaşıldığı üzere, bu korumaların çalışma düzenleri birinden birinin alışılmadık saatlerde yukarı çıkıp uyumasını gerektiriyordu, böylece en azından biri bütün gece görev başında kalabiliyordu. Bunu öğrendiğimde Bayan Kenton’ı haberdar etmeye çalıştım, ama benimle konuşmayı bir kez daha geri çevirdi; ben de işleri olabildiğince çabuk halletmek için bir not yazıp oda kapısının altından atmak zorunda kaldım.</p>

    <p>Ertesi gün, pek çok konuk daha geldi. Toplantının başlamasına daha iki gün olmasına karşın, Darlington Malikânesi, odalarda oturup konuşan ya da holde, koridorlarda, sahanlıklarda resimleri, eşyaları inceleyerek besbelli amaçsızca dikilip duran, çeşit çeşit ulustan insanla dolmuştu. Konuklar birbirlerine saygıda kusur etmiyorlardı; buna karşılık bu aşamada, güvensizliğin büyük oranda ağır bastığı gergin bir hava egemendi sanki. Bu huzursuzluğun doğal yansıması olarak da konuk oda uşakları ve uşaklar birbirlerine açıkça soğuk davranıyorlardı; benim yanımda çalışanlar da onlarla fazlaca zaman harcayamayacak kadar meşgul olmaktan hoşnutlardı.</p>

    <p>İşte bu sıralarda, çekip çevirmem gereken pek çok şeyle uğraştığım bir anda, camdan dışarı göz attığımda, genç Bay Cardinal’ın temiz hava almaya bahçeye çıktığını gördüm. Her zamanki gibi evrak çantasına yapışmış bir halde, avluyu çevreleyen yolda dalgın dalgın geziniyordu. Kuşkusuz hemen genç beyefendiyle ilgili özel görevimi anımsadım ve genel olarak doğanın, özellikle de konuya örnek oluşturabilecek kazların yer aldığı o açık hava sahnesinin, iletmem gereken şeyler için hiç de uygunsuz bir ortam sayılmayacağı geldi aklıma. Ayrıca çabucak dışarı çıkıp yolun kıyısındaki büyük açelyanın ardına gizlenirsem, çok geçmeden Bay Cardinal’ın yanımdan geçeceğini de kestirebiliyordum. Böylece ortaya çıkıp gerekenleri ona açıklayabilecektim. Doğrusu taktiklerin en inceliklisi denemezdi buna, ama bu özel görev, kendi içinde önemli olsa bile, o anda benim için çok da öncelikli değildi kuşkusuz.</p>

    <p>Ağaçların dalları ve toprak hafif bir kırağıyla kaplıydı, yine de baharın başlangıcı için ılık bir gündü. Çimenliği hızla geçtim, açelyanın arkasında durdum, çok geçmeden Bay Cardinal’ın yaklaştığını duydum. Ama ne yazık ki ortaya çıkış zamanlamamda küçük bir hata yapmışım: Bay Cardinal hâlâ makul bir uzaklıktayken ortaya çıkmak niyetindeydim, böylece beni görmek için zamanı olacak, kameriyeye ya da belki bahçıvan kulübesine doğru gittiğimi sanacaktı. O zaman da onu o anda görmüş gibi davranabilir, önceden hazırlandığı anlaşılmayan bir konuşmaya girişebilirdim. Ancak ortaya çıkmakta biraz geç kaldım ve ne yazık ki delikanlıyı ürküttüm; evrak çantasını hemen benden uzağa kaçırıp iki eliyle sıkıca göğsüne bastırdı.</p>

    <p>“Çok özür dilerim, efendim.”</p>

    <p>“Hay aksi, Stevens, ödümü patlattın. Bir şey oldu sandım.”</p>

    <p>“Çok özür dilerim, efendim. Ama size iletmem gereken bir şey var.”</p>

    <p>“Hay aksi, gerçekten şaşırttın beni.”</p>

    <p>“Doğrudan konuya geleyim, efendim. Bizden pek de uzakta olmayan şu kazları görüyorsunuz.”</p>

    <p>“Kazlar mı?” Şaşkın şaşkın çevresine bakındı. “Ah, evet. Doğru, kaz bunlar.”</p>

    <p>“Çiçekler ve çalılar da. Bu onları bütün görkemleriyle görmek için yılın en uygun mevsimi değil aslında, ama takdir edersiniz ki efendim, baharın gelişiyle birlikte buralarda bir değişim göreceğiz; çok özel bir değişim.”</p>

    <p>“Evet. Bahçelerin güzelliklerinin doruğunda olmadıkları kesin. Ama doğrusunu istersen Stevens, doğanın görkemine pek dikkat etmiyordum şu anda. Her şey oldukça kaygı verici. Şu Mösyö Dupont, bundan daha kötü bir ruh halinde gelemezdi. En son istediğimiz şeydi bu.”</p>

    <p>“Mösyö Dupont buraya, eve mi geldi efendim?”</p>

    <p>“Yarım saat kadar önce. Çok huysuz...”</p>

    <p>“Özür dilerim efendim. Hemen gidip kendisiyle ilgilenmem gerek.”</p>

    <p>“Elbette, Stevens. Benimle konuşmak için dışarı çıkman büyük incelik.”</p>

    <p>“Lütfen bağışlayın beni efendim. Ama şu –sizin deyiminizle– doğanın görkemi konusunda söyleyecek bir iki sözüm daha var. Dinleme lütfunda bulunursanız müteşekkir olurum. Ama galiba başka bir zamana ertelemek zorundayım.”</p>

    <p>“Dört gözle bekleyeceğim, Stevens. Aslında ben daha çok balıkçıyımdır. Balıklarla, tatlı ve tuzlu suyla ilgili her şeyi bilirim.”</p>

    <p>“Gelecek konuşmamıza bütün canlılar konu olacak efendim. Şimdi izninizi istemem gerek. Mösyö Dupont’un geldiğinden haberim yoktu.”</p>

    <p>Hemen eve koştum, kapıda uşakla karşılaştım: “Her yerde sizi arıyorduk, efendim. Fransız beyefendi teşrif ettiler.”</p>

    <p>Mösyö Dupont kırçıl sakallı, monokl takan, uzun boylu, zarif bir beyefendiydi. Avrupalı beylerin tatillerde giydikleri türden giysilerle gelmişti, zaten konukluğu boyunca Darlington Malikânesi’ne salt eğlence ve ahbaplık için geldiği görünümünü özenle koruyacaktı. Ama o ilk gün, Bay Cardinal’ın da belirttiği gibi, Mösyö Dupont’un keyfi hiç de yerinde değildi. İngiltere’ye ayak bastığı andan itibaren canını sıkan onca şeyin neler olduğunu şimdi anımsamıyorum; ama en önemlisi, Londra çevresinde görülecek yerleri gezerken ayaklarında yaralar açılmıştı, bu yaraların iltihap kapmasından korkuyordu. Onun oda uşağını Bayan Kenton’a yolladım, ama Mösyö Dupont yine de birkaç saatte bir parmaklarını şıklatıp, “Başuşak! Biraz daha sargı bezi istiyorum,” deyip duruyordu.</p>

    <p>Bay Lewis’i görünce keyfi biraz yerine gelir gibi oldu. Amerikalı senatörle birbirlerini eski iş arkadaşları gibi selamladılar ve günün geri kalanında, herkesin içinde ortak anılarından bahsedip gülüştüler sürekli. Bay Lewis’in Mösyö Dupont’la neredeyse sürekli birlikte olmasının, görüşmeler başlamadan önce bu ayrıcalıklı beyefendiyle yakın bir ilişki kurmaya doğal olarak can atan Lord Darlington için ciddi bir rahatsızlık doğurduğu görülüyordu. Lord hazretleri özel olarak konuşmak üzere Mösyö Dupont’u ne zaman bir köşeye çekmeye çalışsa, Bay Lewis, “Bağışlayın beyler, ama beni pek şaşırtan bir şey var,” gibilerinden sözlerle gülümseyerek yanlarına sokuluyordu. Lord hazretleri de, her seferinde, Amerikalı beyefendinin şen şakrak fıkralarından birkaçını daha dinlemek zorunda kalıyordu. Bay Lewis dışında öteki konuklar, belki kendisinden biraz sakındıkları için, belki de bir husumetten ötürü Mösyö Dupont’dan uzak duruyorlardı. Bu temkinli havada bile göze çarpan ve gelecek günlerin anahtarını öyle ya da böyle elinde tutan kişinin Mösyö Dupont olduğu duygusunu daha da pekiştiren bir durumdu bu.</p>

    <p class="paragraf">Toplantı, 1923 Martı’nın son haftasında yağmurlu bir sabah, biraz uygunsuz bir dekor olan konuk odasında başladı; katılanların pek çoğu “gizli” kaydıyla geldiklerinden, toplantı için bu oda seçilmişti. Bence, dış görünüşteki gayriresmilik aslında gülünç boyutlara vardırılmıştı. Daha çok dişil bir hava taşıyan bu odanın, üçü dördü bir kanepeye sığışmış, haşin yüzlü, koyu renk takım elbiseli bir sürü beyefendiyle tıklım tıklım dolduğunu görmek yeterince garipti zaten; ama kimileri görünümü korumada öylesine kararlıydı ki, sanki sıradan bir arkadaş toplantısındaymışçasına kucağında gazete ve dergileri açık tutacak kadar ileri gitmişti.</p>

    <p>O ilk sabah boyunca durmadan bir içeri, bir dışarı girip çıkmak zorunda kaldım, bu yüzden de olan biteni baştan sona izleyemedim. Ama Lord Darlington’ın konuklara, “Hoş geldiniz,” diyerek tartışmaları resmen başlattığını, daha sonra Almanya’da kendi gözleriyle tanık olduğu sıkıntıları vurgulayarak Versailles Antlaşması’nın çeşitli koşullarının hafifletilmesini zorunlu kılan bir ahlaki gerekçeyi ana hatlarıyla açıklamaya giriştiğini anımsıyorum. Lord hazretlerinin bu duyguları daha önce birçok kez dile getirdiğini duymuştum kuşkusuz, ama bu görkemli ortamda konuşurken taşıdığı inanç o kadar güçlüydü ki ben bile elimde olmadan yeniden etkilendim. Ardından Sir David Cardinal aldı sözü; konuşmasının çoğunu kaçırdıysam da özünde çok daha teknik gibiydi, benim aklımın ereceği bir şey değildi doğrusu. Ama bu konuşmanın da ana düşüncesi lord hazretlerininkine yakın sayılırdı. Sir David Cardinal sözlerini Alman tazminat ödemelerinin dondurulması ve Fransız birliklerinin Ruhr bölgesinden çekilmesi yolunda bir çağrıyla noktaladı. Derken Alman kontes konuşmaya başladı, ama bu noktada anımsayamadığım bir nedenden ötürü konuk odasından uzun bir süre için ayrılmak zorunda kaldım. Yeniden içeri girdiğimdeyse konuklar ortak bir tartışmaya girişmişlerdi; ticaretle ve faiz oranlarıyla ilgili pek çok terim kullanıldığından konuşmaları anlayabilmem mümkün değildi.</p>

    <p>Gözleyebildiğim kadarıyla Mösyö Dupont tartışmalara katılmıyordu. Aşırı ciddi ifadesine bakarak dikkatle söylenenleri mi dinliyor, yoksa derin düşüncelere mi dalmış, anlamak güçtü. Bir ara, Alman beyefendilerinden birinin konuşmasının ortasında odadan çıkmam gerektiğinde Mösyö Dupont birden ayağa kalktı, benim ardımdan dışarı çıktı.</p>

    <p>“Başuşak,” dedi hole varınca, “ayağımdaki sargı bezlerini değiştirtebilir miyim? O kadar rahatsız ediyorlar ki, bu beyleri güç bela dinleyebiliyorum.”</p>

    <p>Anımsadığıma göre yardım için Bayan Kenton’a ricada bulunmuş –pek tabii ki bir haberci aracılığıyla– ve hastabakıcısını bekleyen Mösyö Dupont’u bilardo odasında yalnız bırakarak dışarı çıkmıştım ki endişeli bir yüzle merdivenlerden aceleyle inen bir uşak, babamın fenalaştığını bildirdi.</p>

    <p>Yukarı fırladım, sahanlığa varıp köşeyi döndüğümde garip bir görüntüyle karşılaştım. Koridorun sonunda, o sırada kül rengi bir ışığın içeri dolduğu, yağmur damlalarıyla kaplı büyük pencerenin önündeydi babam; gövdesi dinsel bir törendeymişçesine donmuş kalmıştı. Bir dizinin üzerine çökmüştü, başı öne eğikti, önünde duran ve her nedense inatçı bir durağanlığa gömülmüş olan servis masasını itiyor gibiydi. Az ötede iki oda hizmetçisi durmuş, onun çabalarını biraz korku, biraz da saygıyla izliyorlardı. Babamın yanına gittim, servis masasının kıyısına yapışmış ellerini açarak onu halının üzerine yatırdım. Gözleri kapalıydı, yüzü kül gibiydi, alnında boncuk boncuk ter birikmişti. Başkaları da yardıma çağrıldı, tekerlekli iskemle tam zamanında getirildi ve babam odasına taşındı.</p>

    <p>Yatağına yatırılınca, bundan sonra ne yapmam gerektiği konusunda kararsızlığa düştüm; babamı böyle bir durumda bırakıp gitmek pek hoş kaçmasa da yitirecek bir anım bile yoktu. Kararsız bir halde kapı ağzında dikilip dururken Bayan Kenton yanımda beliriverdi. “Bay Stevens, şu an boş zamanım sizden biraz fazla sayılır,” dedi. “Dilerseniz babanızla ilgilenebilirim. Doktor Meredith’i buraya çağırır, önemli bir şey söylerse size bildiririm.”</p>

    <p>“Teşekkür ederim Bayan Kenton,” deyip odadan çıktım.</p>

    <p>Konuk odasına döndüğümde bir rahip, Berlin’deki çocukların çektikleri sıkıntılardan söz ediyordu. Konukların fincanlarına yeniden çay kahve doldurma işine dalıp gittim. Beylerden birkaçının alkollü içki içtiğini, bir ikisinin de hanımefendilerin varlığına karşın puro içmeye başladığını fark ettim. Anımsadığım kadarıyla, elimde boş bir demlikle konuk odasından çıkıyordum ki Bayan Kenton beni durdurdu ve, “Bay Stevens, Doktor Meredith gidiyor,” dedi.</p>

    <p>O bunu söylerken, doktorun holde yağmurluğuyla şapkasını giydiğini gördüm, elimde demlikle yanına gittim. Doktor hoşnutsuz bir ifadeyle baktı yüzüme. “Baban hiç iyi değil,” dedi. “Durumu kötülerse hemen bana haber verin.”</p>

    <p>“Peki efendim. Sağ olun efendim.”</p>

    <p>“Baban kaç yaşında Stevens?”</p>

    <p>“Yetmiş iki efendim.”</p>

    <p>Doktor Meredith biraz düşündü, sonra yeniden, “Durumu kötülerse hemen bana haber verin,” dedi.</p>

    <p>Doktora yeniden teşekkür edip onu kapıya kadar geçirdim.</p>

    <p class="paragraf">Bay Lewis ile Mösyö Dupont arasındaki konuşmaya kulak misafiri oluşum aynı akşam, yemekten kısa süre öncesine rastlıyor. Şu an anımsayamadığım bir nedenle Mösyö Dupont’un odasına çıkmıştım, kapıya vurmak üzereydim, ama önce, her zaman yaptığım gibi, kapının önünde bir an durdum. Belki siz, içeridekileri son derece uygunsuz bir anda rahatsız etme olasılığına karşı bu küçük önlemi almıyorsunuzdur, ama ben bunu alışkanlık haline getirmişimdir, çoğu meslek erbabı arasında yaygın bir uygulama olduğunu da söyleyebilirim. Yani bu harekette hiçbir kötü niyet yoktu, ayrıca o akşam duyduğum kadarına kulak misafiri olmak niyetinde de değildim. Ama olayların böyle gelişeceği varmış. Mösyö Dupont’un kapısına kulak verdiğimde Bay Lewis’in sesini duyuverdim; ilk anda duyduklarımı sözcüğü sözcüğüne anımsayamasam da, bende asıl kuşku uyandıran şeyin beyefendinin ses tonu olduğunu söyleyebilirim. Amerikalı konuğumuzun, kendisi bu eve ayak bastığından beri pek çok kişiyi büyüleyen o cana yakın, yumuşak sesini dinliyordum yine, ama bu kez sesinde bir şeyler gizli gibiydi. Onun Mösyö Dupont’un odasında bulunması, büyük olasılıkla bu pek önemli kişiyle konuşuyor olması bir yana, esas bu garipliği kavrayınca elim havada kaldı, kapıya vurmadan dinlemeyi sürdürdüm.</p>

    <p>Darlington Malikânesi’nin yatak odası kapıları oldukça kalındır, bu yüzden konuşmaların tümünü duymam olanaksızdı. Kulak misafiri olduklarımı noktası noktasına anımsamak da benim için çok güç şimdi. Aynı akşamın ilerleyen saatlerinde lord hazretlerine bu konuda rapor verirken de her şeyi aktaramamıştım. Bununla birlikte duyduklarım, odanın içinde olup bitenlerle ilgili oldukça berrak bir fikir edinmeme yetip de artmıştı. Amerikalı beyefendi, Lord Darlington’ın ve toplantıya katılan öteki kişilerin Mösyö Dupont’u parmaklarında oynattıklarını ileri sürüyordu; onun yokluğunda önemli maddelerin tartışılabilmesi için Mösyö Dupont’un bile bile geç davet edildiğini, eve gelişinden sonra bile lord hazretlerinin Mösyö Dupont’u çağırmaksızın en önemli temsilcilerle küçük, özel tartışmalar yaptığını... Derken Bay Lewis, Darlington Malikânesi’ndeki konukluğunun ilk akşamında lord hazretleriyle arkadaşlarının yemekte söylediği birtakım sözleri aktarmaya başladı.</p>

    <p>“Doğrusunu isterseniz, efendim,” dediğini duyuyordum Bay Lewis’in, “yurttaşlarınıza karşı benimsedikleri tutum beni dehşete düşürdü. ‘Barbar’, ‘namert’ gibi sözler kullandılar. Aslında aradan birkaç saat geçmeden günlüğüme not aldım bunları.”</p>

    <p>Mösyö Dupont, benim duyamadığım kısa bir şeyler söyledi. Bay Lewis konuşmasını sürdürdü: “Efendim, dehşete düşmüştüm. Daha birkaç yıl önce omuz omuza çarpıştığınız bir müttefik için kullanılacak sözler midir bunlar?”</p>

    <p>Bütün duyduklarımdan sonra kapıyı çalıp çalmadığımı tam olarak anımsamıyorum bugün; söylenen sözlerin ne kadar ürkütücü olduğu düşünülürse, herhalde çekip gitmenin en iyisi olacağına karar vermişimdir. Her halükârda, kapının önünde uzun süre oyalanmadım; bir süre sonra lord hazretlerine de açıklamak zorunda kalacağım gibi. Mösyö Dupont’un Bay Lewis’in sözlerine nasıl tepki verdiğini duyamayacak kadar az kaldım orada.</p>

    <p>Konuk odasındaki görüşmeler, ertesi gün yeni bir yoğunluğa ulaşmış gibiydi; öğle yemeğine doğruysa tartışmalar epey kızışmıştı. Gördüğüm kadarıyla, suçlayıcı bir havada ve gitgide artan bir cüretle sarf edilen sözler, oturduğu koltukta sakalını karıştırıp duran ve pek az konuşan Mösyö Dupont’a yöneliyordu. Görüşmelere her ara verilişinde Bay Lewis’in Mösyö Dupont’u rahatça konuşabilecekleri bir köşeye çektiğini görüyordum, lord hazretleri de kaygıyla izliyordu bunu kuşkusuz. Bir ara, öğle yemeğinden az sonra, kitaplığa açılan kapının hemen önünde biraz kaçamak bir biçimde konuşan bu iki beyefendiyle karşılaştığımı anımsıyorum; benim yaklaşmam üzerine tartışmalarını kestikleri açıkça anlaşılıyordu.</p>

    <p>Bu arada babamın durumunda hiçbir değişiklik yoktu. Anladığım kadarıyla çoğunlukla uykudaydı; o ufak çatı katı odasına çıkmak için zaman yaratabildiğim her seferinde onu uyur bulmuştum. Bu yüzden, hastalığının tekrarından sonraki ikinci geceye kadar kendisiyle konuşamadım.</p>

    <p>O gece odaya girdiğimde de uyuyordu babam. Ama Bayan Kenton’ın hastanın başında nöbetçi bıraktığı oda hizmetçisi beni görür görmez ayağa kalktı, babamı omzundan sarsmaya başladı.</p>

    <p>“Sersem kız!” diye bağırdım. “Ne yaptığını sanıyorsun sen?”</p>

    <p>“Bay Stevens, siz gelirseniz kendisini uyandırmamı istedi efendim.”</p>

    <p>“Bırak uyusun. Onu hasta eden yorgunluk zaten.”</p>

    <p>“Uyandırmam gerektiğini söyledi efendim,” diyerek babamı yeniden sarstı.</p>

    <p>Babam gözlerini açtı, başını yastığın üzerinde biraz çevirip bana baktı.</p>

    <p>“Umarım kendinizi daha iyi hissediyorsunuzdur,” dedim.</p>

    <p>Bir süre daha bana bakıp, sonra sordu: “Aşağıda her şey yolunda mı?”</p>

    <p>“Durum biraz nazik. Saat altıyı henüz geçti, şu anda mutfaktaki havanın nasıl olduğunu kolayca kestirebilirsiniz.”</p>

    <p>Babamın yüzünden bir sabırsızlık ifadesi gelip geçti. “İyi de, her şey yolunda mı?” diye sordu yeniden.</p>

    <p>“Evet, içiniz rahat olsun. Kendinizi daha iyi hissetmenize sevindim.”</p>

    <p>Kollarını ağır ağır yorganın altından çıkardı, yorgun yorgun ellerine baktı. Öylece kaldı bir süre.</p>

    <p>“İyi olduğunuza sevindim,” dedim yeniden. “Artık gitsem iyi olacak. Dediğim gibi, durum biraz nazik.”</p>

    <p>Babam ellerine bakmayı biraz daha sürdürdü. Sonra hafif bir sesle şöyle dedi: “Sana iyi bir baba olmuşumdur umarım.”</p>

    <p>Hafifçe gülüp, “İyileştiğinize çok sevindim,” dedim.</p>

    <p>“Seninle gurur duyuyorum. İyi bir oğulsun. Sana iyi bir baba olmuşumdur umarım. Galiba olamadım ama.”</p>

    <p>“Ne yazık ki şu anda aşağıda çok meşgulüz, ama yarın sabah yine konuşabiliriz.”</p>

    <p>Hâlâ ellerine bakıyor, sanki onlardan biraz rahatsızlık duyuyordu.</p>

    <p>“İyileştiğinize çok sevindim,” dedim yeniden ve odadan çıktım.</p>

    <p class="paragraf">Aşağı inerken mutfakta kıyametin kopmak üzere olduğunu, bütün çalışanlar arasında son derece gergin bir hava estiğini gördüm. Ama yaklaşık bir saat sonra, akşam yemeği sunulduğu sırada, ekibimin ustaca bir soğukkanlılık ve tam bir yetkinlik sergilediğini anımsıyorum kıvançla.</p>

    <p>O görkemli ziyafet salonunun tam kapasite kullanıldığı her olay belleklerden silinmeyecek bir görüntü olmuştur daima, o akşam da durum farklı değildi. Koyu renk takım elbiseleri içinde yan yana dizilmiş beyefendiler, sayıca latif cinsin temsilcilerinden fazla oldukları için salona oldukça ciddi bir görünüm egemendi bu kez. Öte yandan, masanın üstünde asılı duran iki büyük avize o zamanlar hâlâ gazla çalışıyordu, böylece hafif, yumuşak bir ışık yayılıyordu odaya. Elektriğe geçildiği günden beri etrafa saçılan o göz kamaştırıcı parlaklık yoktu. Toplantının bu ikinci ve son akşam yemeğinde –konuklardan pek çoğunun ertesi gün öğle yemeğinden sonra evden ayrılması bekleniyordu– önceki günlerde göze çarpan sakınganlık büyük oranda azalmıştı. Yalnızca sohbet daha özgürce ve yüksek perdeden akıp gitmekle kalmıyordu, gözle görünür biçimde artan bir hızda şarap servisi yapıyorduk. Mesleki açıdan bakıldığında önemli hiçbir güçlükle karşılaşılmadan yürütülen yemeğin sonunda lord hazretleri konuklara seslenmek üzere ayağa kalktı.</p>

    <p>Şu son iki günkü tartışmaların “zaman zaman sarsıcı bir açıksözlülükle de olsa”, dostluk ruhuyla ve iyiliğin egemenliğini görme isteğiyle yürütülmesinden dolayı orada bulunan herkese duyduğu gönül borcunu dile getirerek başladı söze. İki gün boyunca bu evde tanık olunan birlik, hiç ummadığı kadar sağlamdı; ertesi sabaha kalan “kapanış” oturumunun da, katılımcılardan her birinin İsviçre’de gerçekleşecek önemli uluslararası toplantıda benimseyeceği tutumla ilgili vermesi beklenen sözler açısından verimli geçeceğine inanıyordu. İşte tam bu sıralarda lord hazretleri –önceden bunu tasarlayıp tasarlamadığı konusunda hiçbir bilgim yok– merhum dostu Herr Karl-Heinz Bremann’dan söz açtı. Bu biraz talihsizce bir karardı, çünkü Lord Darlington yüreğine işlemiş bu konu hakkındaki açıklamayı biraz uzunca tuttu. Doğrusu, kendisi doğuştan yetenekli bir konuşmacı sayılmazdı; dinleyici topluluğunun ilgisini yitirdiğini açığa vuran bütün o küçük huzursuzluk sesleri giderek yükseldi. Lord Darlington en sonunda herkesi ayağa kalkıp “Avrupa’da barış ve adalet” onuruna içmeye davet ettiği sırada, bu gürültülerin düzeyi –belki de tüketilmiş bulunan onca şarabın da etkisiyle– neredeyse görgüsüzlük sınırına gelip dayanmıştı bana kalırsa.</p>

    <p>Herkes yeniden yerine yerleşmişti, sohbet yeniden başlamak üzereydi ki tahta masanın üzerinde sert bir tıklama duyuldu ve Mösyö Dupont ayağa kalktı. Bir anda derin bir sessizlik çöktü odaya. Saygıdeğer beyefendi gözlerini neredeyse haşin bir bakışla konukların üzerinde gezdirdi. Sonra, “Umarım,” dedi, “aslında burada bulunan bir başkasına düşen bir görevi üstlenmiyorumdur, ama hiç kimsenin saygıdeğer ve nazik ev sahibimiz Lord Darlington’ın onuruna kadeh kaldırmayı önerdiğini duymadım.” Odada bir onaylama mırıltısı dolandı. Mösyö Dupont sözlerini sürdürdü. “Geçen günler boyunca bu evde kayda değer pek çok şey söylendi. Pek çok önemli şey.” Sustu, odada çıt çıkmıyordu artık.</p>

    <p>“Ülkemin dış siyasetini,” diye sürdürdü, “<em>eleştiren</em> –ki çok ağır bir sözcük değildir bu–, üstü kapalı ya da açıktan açığa <em>eleştiren</em> birçok şey söylendi.” Yine sustu, çok sert bir ifade vardı yüzünde. Öfkeli olduğu bile düşünülebilirdi. “Şu iki gün içerisinde, Avrupa’daki karmaşık durum üzerine titizlikle hazırlanmış pek çok zekice çözümleme dinledik. Doğrusu hiçbiri Fransa’nın komşusuna karşı benimsediği tutumun nedenlerini tam anlamıyla kavramış değildi.” Parmağını havaya kaldırdı. “Ancak böyle bir tartışmaya girmek için uygun bir zaman değil. Aslında, şu iki gün boyunca bu tür tartışmalara girmekten özellikle kaçındım, çünkü buraya gelmekteki asıl amacım dinlemekti. Şimdi izninizle şunu söyleyeyim, burada duyduğum belli birtakım savlar beni oldukça etkiledi. Ama ne yönde etkiledi, diye sorabilirsiniz.” Mösyö Dupont bir soluk daha aldı, bakışları, kendisine çakılıp kalmış yüzler üzerinde yavaş yavaş gezindi. Sonunda şöyle dedi: “Baylar –ve bayanlar, özür dilerim– bu konuda çok düşündüm, şimdi size şunu içtenlikle söylemek istiyorum, şu anda Avrupa’da gerçekten neler olup bittiği konusunda burada bulunanların pek çoğuyla aramdaki yorum farklılıklarının giderilememesine karşın, bu evde ortaya konan temel noktalarda <em>ikna oldum</em> beyler, bu çözümlerin hem adil hem de uygulanabilir olduklarına gönülden inandım.” Masadakiler arasında sanki hem rahatlama hem de zafer içeren bir mırıltı dolaştı, ama bu kez Mösyö Dupont sesini hafifçe yükseltti, gürültüyü bastırarak devam etti: “Burada söylenen pek çok şeyin ışığında, ülkemin güttüğü siyasette önemli birtakım değişiklikler yapılmasını sağlamak için çabalayacağım, sizlere bu güvenceyi vermekten mutluluk duyuyorum. Ayrıca bunu İsviçre’de gerçekleşecek toplantıdan epey önce yapmayı hedefliyorum.”</p>

    <p>Hafiften alkışlar başladı, lord hazretlerinin Sir David’le bakıştığını gördüm. Mösyö Dupont elini kaldırdı, fakat bunu alkışı kabul etmek için mi, durdurmak için mi yaptığı belli değildi.</p>

    <p>“Ama ev sahibimiz Lord Darlington’a teşekkür etmeden önce, içimde kalmasını istemediğim ufak bir şey var. Yemek masasında iç dökmenin görgü kurallarına ters düştüğünü söyleyebilirsiniz belki.” Herkes içten kahkahalarla güldü buna. “Ama ben bu konularda açıksözlülükten yanayım. Bizi burada bir araya getiren, şu anki birliğin ve iyi niyet ruhunun doğmasını olası kılan Lord Darlington’a duyduğumuz gönül borcunu resmen ve açıkça dile getirmek nasıl gerekliyse, buraya ev sahibinin konukseverliğini kötüye kullanmaya, bütün enerjisini hoşnutsuzluk ve kuşku tohumları ekmeye çalışarak harcamaya gelmiş herkesi açıkça kınamak da aynı ölçüde gereklidir. Bu tür kişiler salt ahlaki açıdan tiksindirici olmakla kalmazlar, günümüz koşullarında son derece tehlikelidirler de.” Sustu, odada yine derin bir sessizlik vardı. Mösyö Dupont, sakin ve ölçülü bir sesle sürdürdü sözlerini. “Bay Lewis’le ilgili tek sorum şu: Bu iğrenç tutumu, şu anki Amerikan yönetiminin görüşlerini ne dereceye kadar temsil ediyor? Bayanlar, baylar, yanıt için bir tahminde bulunmama izin verin, çünkü geçen günler boyunca onca düzenbazlık yapabilmiş birinin dürüst bir yanıt vereceğine güvenmemek gerekir. Bu yüzden ben de kendi fikrimi söyleyeceğim. Amerikalılar, Almanların bize ödedikleri tazminatların dondurulması durumunda bizim kendilerine olan borçlarımızı ödeyemeyeceğimizden kaygı duyuyorlar kuşkusuz. Ama şu son altı ay boyunca bu konuyu Amerika’daki pek çok üst düzey yetkiliyle görüşme fırsatına sahip oldum. Bence o ülkedeki düşünce tarzı, burada bulunan vatandaşlarının sergilediğinden çok daha uzak görüşlü. Avrupa’nın gelecekteki saadeti konusunda kaygı duyan herkes, Bay Lewis’in sözünün artık –nasıl desek– eskisi kadar geçerli olmadığını bilerek avunabilir. Bu tür şeyleri böyle açık açık dile getirdiğim için beni haksız yere acımasız bulacaksınız belki. Ama işin doğrusu, bayanlar, baylar, insaflı bile davranıyorum. Görüyorsunuz, bu beyefendinin bana söylediği şeyleri aktarmaktan kaçınıyorum; <em>hepiniz hakkında</em> söylediklerini. Hem de küstahlığı ve kabalığıyla insanı ikna etmesi güç, pek beceriksizce bir teknikle. Bu kadar suçlama yeter. Teşekkür etmenin zamanı geldi. Bayanlar, baylar, siz de lütfen benimle birlikte kadehlerinizi Lord Darlington’a kaldırın.”</p>

    <p>Mösyö Dupont, konuşması süresince Bay Lewis’in bulunduğu yöne bir kez olsun bakmamıştı. Ötekiler de lord hazretleri onuruna kadeh kaldırıp yerlerine oturduktan sonra Amerikalı beyefendiye doğru bakmamak için özel bir çaba gösterir gibiydiler. Bir an huzursuz bir sessizlik hüküm sürdü, derken Bay Lewis ayağa kalktı. Her zamanki gibi tatlı tatlı gülümsüyordu.</p>

    <p>“Evet, herkes söylev verdiğine göre ben de pekâlâ sıramı kullanabilirim,” dedi; fazlaca içtiği sesinden hemen belli oluyordu. “Fransız dostumuzun saçmalıklarına karşı söyleyecek bir şeyim yok. Bu tür sözleri dikkate almam. İnsanlar sık sık bana çamur atmaya çalışırlar, ama şunu belirteyim beyler, pek azı başarır bunu. Bir an sustu, sözünü nasıl sürdürmesi gerektiğini bilmiyor gibi duraladı. Sonra yine gülümsedi, “Dediğim gibi,” diye devam etti, “Fransız dostumuzla zaman yitirmeyeceğim. Ama galiba benim de söyleyecek bir şeylerim var. Artık hepimiz kalbimizi açtığımıza göre, ben de açık açık konuşacağım. Siz beyler, bağışlayın beni, ama siz bir avuç saf hayalciden ibaretsiniz. Dünyayı etkileyen büyük olaylara burnunuzu sokmakta diretmeseniz pekâlâ sevimli bile sayılabilirsiniz. Şu iyi ev sahibimize bakalım bir. Nedir o? Bir beyefendi. İnanıyorum ki hiçbiriniz buna karşı çıkmaya kalkışmazsınız. Klasik bir İngiliz beyefendisi. Nazik, dürüst, iyi niyetli. Ama işte, lord hazretleri yine de bir <em>amatördür.</em>” Sustu, çevresindekilere baktı. “Bir amatördür ve uluslararası konular bugün artık amatör beyefendilere göre değildir. Burada, Avrupa’da sizler bunu ne kadar çabuk anlarsanız o kadar iyi olacak. Siz, nazik, iyi niyetli beyefendiler, sorarım size, çevrenize hiç baktınız mı, dünyanın nasıl bir yer haline geldiği konusunda bir fikriniz var mı? Soylu içgüdülerinize göre hareket edebildiğiniz günler gerilerde kaldı artık. Yalnız şu var kuşkusuz: Siz Avrupalılar bunun farkında değil gibisiniz. Şu iyi ev sahibimiz gibi beyefendiler anlamadıkları konulara burunlarını sokmanın üstlerine vazife olduğuna inanıyorlar hâlâ. İki gündür burada o kadar saçma sapan şeyler söylendi ki. İyi niyetle, safça söylenmiş zırva laflar. Siz Avrupalıların işlerinizi yürütecek profesyonellere gereksiniminiz var. Bunun farkına çabucak varmazsanız sonunuz felaket olur. Şerefe beyler. Kadeh kaldırmama izin verin. Profesyonelliğe.”</p>

    <p>Herkes afallamıştı, odaya derin bir sessizlik çöktü, kimse yerinden kıpırdamıyordu. Bay Lewis omuz silkti, bardağını masadakilere doğru kaldırdı, içti ve sandalyesine çöktü. Hemen aynı anda da Lord Darlington ayağa fırladı.</p>

    <p>“Mutlu ve muzaffer bir vesile olarak görüp tadını çıkarmayı hepimizin hak ettiği bu son gecemizde,” dedi, “bir kavgaya girişmeyi hiç istemem. Ama görüşlerinize duyduğum saygıdan ötürü Bay Lewis, söylediklerinizin, sokaklarda söylev çeken bir delinin tuhaf sözleriymiş gibi bir kenara atılmaması gerektiğine inanıyorum. Öncelikle şunu belirteyim, “amatörlük” diye tanımladığınız şey efendim, bence burada çoğumuzun hâlâ “onur” demeyi yeğlediği şeydir.”</p>

    <p>Bu sözler, yüksek perdeden mırıltılarla onaylandı, pek çok “bravo” ve biraz da alkış aldı.</p>

    <p>“Dahası efendim,” diye sürdürdü lord hazretleri, “sizin ‘profesyonellik’le ne demek istediğinizi de gayet iyi anladığımı sanıyorum. Görünüşe göre, insanın işlerini yalanla, dalavereyle yürütmesi demek bu. Önceliklerinizi, dünyaya iyiliğin ve adaletin egemen olduğunu görme isteğinden çok, açgözlülük ve kişisel çıkara göre belirlemek demek. Sizin söz ettiğiniz ‘profesyonellik’ buysa efendim, bu benim pek umurumda değil, böyle bir şeyi elde etmeyi de hiç mi hiç istemem.”</p>

    <p>Bu, o ana kadarki en içten onaylamayla karşılandı, ardından da sıcak, kesintisiz alkışlar geldi. Bay Lewis’in elindeki şarap kadehine gülümsediğini, başını bıkkınlıkla salladığını görebiliyordum. Tam bu sırada uşağın yanımda durduğunu fark ettim: “Bayan Kenton size bir şey söylemek istiyormuş, efendim,” diye fısıldadı. “Dışarıda, kapının önünde bekliyor.”</p>

    <p>Lord hazretleri sözüne devam etmek üzere hâlâ ayaktayken dikkat çekmemeye çalışarak dışarı çıktım.</p>

    <p>Bayan Kenton üzgün görünüyordu. “Babanızın durumu ağırlaştı, Bay Stevens,” dedi. “Doktor Meredith’i çağırdım, ama anladığım kadarıyla biraz gecikecek.”</p>

    <p>Şaşkın görünüyor olmalıydım ki Bayan Kenton şöyle dedi: “Bay Stevens, babanızın durumu gerçekten kötü. Gelip onu görseniz iyi olacak.”</p>

    <p>“Ancak bir iki dakikam var. Beyler sigara odasına çekilmek üzereler.”</p>

    <p>“Anlıyorum, ama hemen gelmelisiniz, Bay Stevens, sonradan çok pişman olabilirsiniz.”</p>

    <p>Bayan Kenton arkasına dönmüş, yürümeye başlamıştı bile. Babamın çatı katındaki ufak odasına çıkmak için evi boydan boya telaşla geçtik. Aşçı Bayan Mortimer, önlüğü hâlâ belinde, babamın yatağının üzerine eğilmişti.</p>

    <p>“Ah, Bay Stevens,” dedi biz içeri girince, “babanız fenalaştı.”</p>

    <p>Gerçekten de babamın yüzü donuk, kırmızımsı bir renk almıştı, bir canlıda gördüğüm hiçbir renge benzemiyordu. Bayan Kenton’ın ardımdan usulca şöyle dediğini duydum: “Nabzı çok zayıf.” Bir an babama baktım, hafifçe alnına dokundum, sonra çektim elimi.</p>

    <p>“Bence,” dedi Bayan Mortimer, “inme indi. İki kez gördüm böyle bir şeyi, galiba inme indi.” Bunu söyleyip ağlamaya başladı. Üzerinden ağır bir yağ ve kızartma kokusu yükseldiğini fark ettim. Döndüm, Bayan Kenton’a şöyle dedim:</p>

    <p>“Çok üzücü bir durum. Yine de artık aşağı dönmem gerek.”</p>

    <p>“Anlıyorum Bay Stevens, doktor geldiğinde size haber veririm. Ya da herhangi bir değişiklik olursa.”</p>

    <p>“Sağ olun, Bayan Kenton.”</p>

    <p>Hemen aşağı indim, beyler sigara odasına geçiyorlardı, tam zamanında yetişmiştim. Uşaklar beni görünce rahatlamış gibiydiler, hemen yerlerine geçmeleri için işaret ettim.</p>

    <p>Ben ayrıldıktan sonra ziyafet salonunda neler olup bittiyse, konuklar arasında artık sıcak bir kutlama havası esiyordu. Beyefendilerin küçük topluluklar halinde bir arada durdukları, güldükleri, birbirlerinin omuzlarına vurdukları görülüyordu. Öğrendiğim kadarıyla Bay Lewis çoktan odasına çekilmişti. Tepsimde bir şişe portoyla konuklar arasından yolumu açmaya çalışıyordum. Tam birinin bardağını dolduruyordum ki arkamdan bir ses, “Ee, Stevens, balıkçılığa meraklıyım diyordunuz,” dedi.</p>

    <p>Ardıma döndüğümde genç Bay Cardinal’ın mutlu mutlu ışıldayan yüzünü gördüm. Ben de ona gülümsedim: “Balıkçılık mı efendim?”</p>

    <p>“Çocukken bir kabın içinde bir sürü tropik balık beslerdim. Ufak bir akvaryum sayılırdı. Baksana Stevens, sen iyi misin?”</p>

    <p>Yine gülümsedim. “Oldukça iyiyim, sağ olun, efendim.”</p>

    <p>“Hakkın var Stevens, buraya baharda yine gelmeli. Darlington Malikânesi o zaman pek güzel olur herhalde. Son gelişimde galiba yine kıştı. Stevens, iyi olduğuna emin misin sen?”</p>

    <p>“Çok iyiyim, sağ olun, efendim.”</p>

    <p>“Rahatsız mısın biraz?”</p>

    <p>“Pek sayılmaz, efendim. İzninizle lütfen.”</p>

    <p>Öteki konuklara porto sunmak için odada dolaşmaya başladım. Ardımda güçlü bir kahkaha patladı, Belçikalı rahibin, “Bu gerçekten kâfirlik! Kesinlikle kâfirlik!” diye bağırdığını, sonra da yine kendi kendine güldüğünü duydum. Dirseğime bir şey dokunduğunu hissedip ardıma döndüğümde Lord Darlington’la yüz yüze geldim.</p>

    <p>“Stevens, iyi misin?”</p>

    <p>“Evet, efendim. Çok iyiyim.”</p>

    <p>“Ağlıyor gibisin.”</p>

    <p>Güldüm, bir mendil çıkararak yüzümü çabucak sildim. “Çok özür dilerim efendim. Yorucu bir günün gerilimi yalnızca.”</p>

    <p>“Evet, zor işti gerçekten.”</p>

    <p>Biri lord hazretlerine seslendi, o da yanıtlamak üzere arkasını döndü. Yeniden odada dolaşmaya koyulacaktım ki açık kapının önünde duran Bayan Kenton’ın beni yanına çağırdığını gördüm. Kalabalığın içinde kapıya doğru ilerlemeye çalışırken, Mösyö Dupont beni kolumdan yakaladı.</p>

    <p>“Başuşak,” dedi, “bana yeni sargı bezi bulabilir misin? Ayaklarım dayanılır gibi değil.”</p>

    <p>“Elbette, efendim.”</p>

    <p>Kalabalığı yararken Mösyö Dupont’un beni izlediğini fark ettim. Ardıma döndüm, “Gerekli malzemeyi bulur bulmaz gelip size haber veririm, efendim,” dedim.</p>

    <p>“Lütfen çabuk ol, başuşak. Canım çok yanıyor.”</p>

    <p>“Pekâlâ, efendim. İzninizle lütfen.”</p>

    <p>Bayan Kenton onu ilk gördüğüm yerde, holde duruyordu hâlâ. Ben dışarı çıkınca sessizce merdivenlere doğru yürüdü, hareketlerindeki telaşsızlık şaşırttı beni. Derken döndü, “Bay Stevens,” dedi, “çok üzgünüm. Babanız dört dakika kadar önce vefat etti.</p>

    <p>“Anlıyorum.”</p>

    <p>Ellerine baktı, sonra başını kaldırdı. “Bay Stevens, çok üzgünüm,” dedi ve ekledi: “Keşke söyleyebileceğim bir şeyler olsaydı.”</p>

    <p>“Hiç gerek yok, Bayan Kenton.”</p>

    <p>“Doktor Meredith henüz gelmedi.” Bir an başını eğdi, boğazından bir hıçkırık koptu. Ama hemen toparlandı, sakin bir sesle sordu: “Yukarı çıkıp onu görecek misiniz?”</p>

    <p>“Şu an çok işim var, Bayan Kenton. Belki birazdan.”</p>

    <p>“O halde, Bay Stevens, gözlerini benim kapamama izin verirsiniz.”</p>

    <p>“Sağ olun, Bayan Kenton, müteşekkir kalırım.”</p>

    <p>Merdivenleri tırmanmaya başladı, ama seslenip durdurdum onu: “Bayan Kenton, babamı hemen şu anda, ölüm döşeğinde görmeye çıkmamakla yakışıksız davrandığımı düşünmeyin lütfen. Babam işimin başında kalmamı isterdi, biliyorum.”</p>

    <p>“Elbette, Bay Stevens.”</p>

    <p>“Bana öyle geliyor ki başka türlü havransam onu düş kırıklığına uğratırdım.”</p>

    <p>“Anlıyorum, Bay Stevens.”</p>

    <p>Döndüm, tepsimdeki porto şişesiyle sigara odasına girdim yeniden. Küçük sayılabilecek bu oda, kapkara ceketler, kır saçlar ve puro dumanıyla kaplı gözüktü gözüme. Tazelenecek kadehleri arayarak beyefendiler arasından kendime yol açtım. O sırada Mösyö Dupont omzuma vurdu:</p>

    <p>“Ee, benim işle ilgilendin mi?”</p>

    <p>“Çok özür dilerim efendim, ama şu anda size yardımcı olamayacağız.”</p>

    <p>“Ne diyorsun, başuşak? İlkyardım malzemeleriniz mi tükendi?”</p>

    <p>“Aslında efendim, bir doktor şu anda buraya gelmek üzere.”</p>

    <p>“Ah, çok güzel! Doktor çağırdınız demek.”</p>

    <p>“Evet efendim.”</p>

    <p>“İyi, iyi.”</p>

    <p>Mösyö Dupont yanımdan ayrıldı, ben de odanın içinde birkaç dakika daha dolandım. Bir ara, Alman kontes beyefendilerin arasından sıyrıldı, ben daha ona hizmet etme fırsatını bulamadan tepsimdeki şişeden biraz porto almaya davrandı.</p>

    <p>“Benim adıma aşçıya övgülerimi iletir misin, Stevens?”</p>

    <p>“Elbette, hanımefendi. Sağ olun, efendim.”</p>

    <p>“Sen ve ekibin de harikaydınız.”</p>

    <p>“Çok naziksiniz, sağ olun, hanımefendi.”</p>

    <p>“Yemek sırasında bir an, senin bir değil en az üç kişi olduğuna yemin edebilirdim, Stevens,” dedi ve güldü.</p>

    <p>Ben de kısaca güldüm ve, “Hizmet verebilmekten mutluluk duyarım, hanımefendi,” dedim.</p>

    <p>Az sonra, pek de uzakta olmayan ve hâlâ tek başına dikilip duran genç Bay Cardinal’ı gördüm, delikanlının bu topluluktan biraz çekiniyor olabileceği geldi aklıma. Her halükârda, kadehinin boş olduğunu görüp ona doğru yöneldim. Geldiğimi görünce pek sevinmiş gibiydi, kadehini uzattı.</p>

    <p>“Bir doğa âşığı olman bence takdire değer, Stevens,” dedi ben bardağını doldururken. “Bahçıvanın işlerini denetleyecek uzman bir gözün var olması Lord Darlington için büyük şans.”</p>

    <p>“Anlayamadım, efendim?”</p>

    <p>“Doğa, Stevens. Geçen gün doğanın mucizelerinden söz ediyorduk ya seninle. Sana katılıyorum, bizi çevreleyen o eşsiz güzelliklere fazlasıyla kayıtsız kalıyoruz.”</p>

    <p>“Evet, efendim.”</p>

    <p>“Yani, bütün bu tartıştıklarımız. Antlaşmalar, sınırlar, tazminler, işgaller... Oysa Tabiat Ana kendi bildiğini okuyor. Bunu böyle düşününce gülünç geliyor, sence de öyle değil mi?”</p>

    <p>“Evet, gerçekten öyle, efendim.”</p>

    <p>“Düşünüyorum da, belki her şey daha iyi olurdu. Yüce Tanrı bizi –ne bileyim– bitkimsi bir şey olarak yaratsaydı. Yani toprağa sıkı sıkı gömülmüş olarak. O zaman savaşlarla, sınırlarla ilgili bu saçmalıkların hiçbir önemi olmazdı.”</p>

    <p>Delikanlı bunu eğlenceli bir düşünce sayıyor gibiydi. Bir kahkaha attı, düşündü, bir kez daha güldü. Onun gülüşüne ben de katıldım. Beni hafifçe dürterek, “Gözünün önüne getirebiliyor musun Stevens?” dedi ve yine güldü.</p>

    <p>“Evet efendim,” dedim gülerek, “pek garip bir durum olurdu.”</p>

    <p>“Ama gidip gelip haber taşıyacak, çay getirecek ya da ne bileyim işte, bunun gibi işleri yapacak senin gibi adamlarımız olabilirdi yine de. Yoksa nasıl yürürdü işler? Gözünde canlandırabiliyor musun, Stevens? Hepimiz toprağa kök salmışız, ha? Düşün bir!”</p>

    <p>O anda ardımda bir uşak belirdi ve, “Bayan Kenton size bir şey söyleyecekmiş efendim,” dedi.</p>

    <p>Bay Cardinal’dan izin isteyip kapıya yöneldim. Kapının önünde Mösyö Dupont’un yolumu keseceğini fark ettim. Ben yaklaşırken, “Başuşak,” dedi, “doktor geldi mi?”</p>

    <p>“Şimdi gidip bakacağım efendim. Bir dakika bile sürmez.”</p>

    <p>“Çok sızlıyor.”</p>

    <p>“Özür dilerim, efendim. Doktor birazdan gelir.”</p>

    <p>Bu kez ben dışarı çıkarken Mösyö Dupont da peşimden geldi. Bayan Kenton yine dışarıda, holde duruyordu.</p>

    <p>“Bay Stevens,” dedi, “Doktor Meredith geldi, yukarıda şimdi.”</p>

    <p>Kısık sesle konuşmuştu, ama ardımda duran Mösyö Dupont hemen atıldı: “Ah, güzel!”</p>

    <p>Ona dönüp, “Beni izleyin lütfen,” dedim.</p>

    <p>Mösyö Dupont’u bilardo odasına götürdüm; o, deri sandalyelerden birine oturup ayakkabılarını çıkarmaya koyulmuşken ben de ateşi canlandırdım.</p>

    <p>“Burası biraz soğuk, özür dilerim efendim. Doktor şimdi gelir.”</p>

    <p>“Sağ ol, başuşak. İyi iş çıkardın.”</p>

    <p>Bayan Kenton hâlâ holde bekliyordu. Konuşmadan çatı katma tırmandık. Babamın odasına çıkmış olan Doktor Meredith birtakım notlar alıyor, Bayan Mortimer da acı acı ağlıyordu. Önlüğü hâlâ üzerindeydi, belli ki gözyaşlarını silmek için kullanıyordu; bu yüzden yüzü gözü leke içinde kalmıştı, is yüzünden, tıpkı Arap dadıyı oynamak için yüzünü boyamış bir oyuncu gibi görünüyordu. Odanın ölüm kokacağını sanıyordum, ama Bayan Mortimer, daha doğrusu onun önlüğü yüzünden kızartma kokusu ağır basıyordu.</p>

    <p>Doktor Meredith ayağa kalktı, “Başın sağ olsun, Stevens,” dedi. “Ağır bir inme inmiş. İçini biraz rahatlatacaksa şunu söyleyeyim, fazla acı çekmemiştir. Onu kurtarmak için yapabileceğin hiçbir şey yoktu.”</p>

    <p>“Sağ olun, efendim.”</p>

    <p>“Artık gitmem gerek. Gerekli işlemlerle ilgilenirsin, değil mi?”</p>

    <p>“Evet efendim. Yalnız, kusura bakmayın, aşağıda ilgilenmeniz gereken pek saygıdeğer bir beyefendi var.”</p>

    <p>“Acil mi?”</p>

    <p>“Kendisini mutlaka görmenizi istedi, efendim.”</p>

    <p>Doktor Meredith’i alt kata indirdim, bilardo odasına kadar kendisine eşlik ettim, sonra da, biraz öncesinden farklı olarak, artık daha da canlı ve neşeli bir havanın estiği sigara odasına döndüm aceleyle.</p>

    <p class="bolum_arasi">* * *</p>

    <p>Bay Marshall ya da Bay Lane gibi bizim kuşağın “büyük” başuşaklarının yanında yer alacak değerde olduğumu ileri sürmek bana düşmez kuşkusuz; ama belki de fazladan bir cömertlikle tam da bunu ileri sürmeye eğilimli kişilerin var olduğunu belirtilmeliyim. Şunu açıkça söyleyeyim, 1923 yılındaki toplantının, özellikle de o son gecenin, meslek yaşamımda bir dönüm noktası oluşturduğunu söylerken bütünüyle kendi alçakgönüllü ölçütlerime göre konuşuyorum. Bununla birlikte, o gece yaşadığım gerilimi göz önüne alırsanız, her şeye rağmen, Bay Marshall gibi ya da diyelim ki babam gibi birine yaraşan “vakarı” az da olsa sergilemiş olabileceğimi söyleyecek kadar ileri gidersem, gereksiz yere kendimi kandırdığımı düşünmezsiniz umarım. Gerçekten, ne diye yadsıyayım? Bütün o üzücü çağrışımlarına karşın, o akşamı ne zaman anımsasam, içimin daha çok büyük bir zafer hissiyle dolduğunu fark ediyorum.</p>
  </div>
</body>
</html>
