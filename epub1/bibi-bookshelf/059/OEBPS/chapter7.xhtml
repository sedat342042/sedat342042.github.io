<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Montaigne</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1 class="chapter-header">VIII</h1>
		<p>Michel de Montaigne 1570 yılında, otuz sekiz yaşındayken kulesine çekildiğinde, hayatını kesin olarak noktaladığına inanmaktadır. Daha sonra Shakespeare gibi, o da her şeyin kırılganlığını, “resmî makamların insanlara üstten bakışlarını, politikanın cilvelerini, belediyede çalışmanın yol açtığı can sıkıntısını” ve her şeyden önce dünya işlerine karışmaktaki yeteneksizliğini açık seçik görebilmiştir. Yardım edebilmek için çaba harcamış, ama istenmemiştir; kendini çok zorlamaksızın ve her zaman kendine saygı duyan bir insanın gururunu elden bırakmaksızın, iktidar sahiplerine öğüt vermeye, bağnazları yatıştırmaya çalışmış, buna karşılık onunla ilgilenen çıkmamıştır. İçinde yaşadığı zaman, yıldan yıla daha tedirgin bir atmosfere bürünmekte, ülke karışıklığa sürüklenmektedir; Aziz Bartolomeus Yortusu yeniden kan dökülmesine yol açmıştır. İçsavaş, Montaigne’in evine, kapısının eşiğine kadar gelip dayanmıştır. Bu yüzden o da hiçbir şeye karışmamaya, hiçbir şeyin kendisini sarsmasına izin vermemeye karar vermiştir. Artık dünyayı görmek istememektedir; tek isteği, çalışma odasında kendi kendisinin yansılarını yakalamaktır. Feragat etmiş, kadere boyun eğmiştir. Başkaları mevki, nüfuz ve ün peşinde koşarlarken, Montaigne’in bütün çabası artık yalnızca kendisine yöneliktir. Kulesine saklanmış, binlerce kitaptan oluşma duvarlarını kendisiyle dünyanın gürültüsü arasına çekmiştir. Kulesinden pek ender çıkar; Saint Michael Şövalyelik Nişanı sahibi olarak IX. Karl’ın cenaze törenine katılır, arada sırada, istek üzerine, politik bir konuda aracılık görevini üstlenir; ancak hiçbir şeye ruhuyla katılmamak, güncelliğin sınırlarının ötesine geçmemek, Guise ile Coligny dükleri arasındaki savaşlara Plataia Çarpışması’nı izliyormuş gibi bakmak konusunda kesin kararlıdır. Görsel bakımdan kendisi için yapay bir mesafe yaratır; artık dünyadan ötürü acı çekmeyecek, hiçbir şeye katılmayacaktır; dünyası, yalnızca kendisidir. Birkaç anıyı kâğıda dökmek, birkaç düşünceyi bir araya getirmek, yaşamaktan çok düşlemek, ölümü sabırla beklemek ve kendini ölüme hazırlamak – bütün istediği, budur.</p>
		<blockquote>
			<p>Böyle kargaşa dönemlerinde hepimizin yaptığı gibi, Montaigne de kendine şöyle der: Dünyayla ilgilenme. Çünkü onu ne değiştirebilirsin ne de daha iyi kılabilirsin. Sen kendinle ilgilen ve kendi içinde kurtarılabilecek ne varsa, onu kurtar. Başkaları yıkarlarken, sen yapmaya bak; çılgınlığın ortasında aklını korumaya çalış. Kendini dünyaya kapa. Kendin için ayrı bir dünya kur.</p>
		</blockquote>
		<p>Ne var ki artık 1580 yılı gelmiştir. Montaigne dünyadan elini eteğini çekip on yıl boyunca kulesine kapanmış ve yaşamını noktalamış olduğuna inanmıştır. Fakat şimdi yanılgısının, daha doğrusu yanılgılarının bilincine varır; Montaigne, yanıldığında bunu kendisine itiraf etmekten çekinmeyen bir insandır. İlk yanılgısı, otuz sekiz yaşında artık yaşlandığına, o erken döneminde kendini ölüme hazırladığına ve daha canlıyken tabuta girdiğine inanmak olmuştur. Oysa şimdi, yani kırk sekiz yaşında, duyularının bulanmak yerine daha da netleştiğini, düşüncelerinin berraklaştığını, ruhunun daha umursamaz, meraklı ve sabırsız olduğunu hayretle görmektedir. Demek ki her şeyden bu kadar erken feragat etmek, hayatın kitabını sanki son sayfaya gelinmişçesine kapatabilmek olanaksızdır. Geçmişte kendini kitaplara vermek, bir saat boyunca Platon’la birlikte Yunanistan’a gitmek, daha sonra bir saat Seneca’nın bilgeliğine kulak vermek, hiç kuşkusuz hoş olmuştur; başka yüzyıllardan gelen, dünyanın en iyileri olan bu dostlarla yaşamak elbet huzur vermiştir. Gelgelelim, insan istemese de, ancak kendi yüzyılında yaşar –daha iyi zamanlarda yaşamadığımız için kederlenebiliriz, ama içinde yaşadığımız zamandan kaçamayız<a class="si-noteref epub-type_noteref" href="#f103" id="ref_f103">103</a>– ve zamanın havası, hele bu heyecan dolu, ağır ve fırtınalara gebe bir havaysa, kapalı odaların içine kadar sızar. Bu, hepimizin yaşadığı bir şeydir; ülke kargaşaya düştüğünde, ruh huzurunu inzivaya çekilmekle de kurtarabilmek olanaksızdır. Böyle zamanlarda insan, zamanın titreşimlerini kulesinde ve pencerelerin arkasından da algılar; bir mola verebilir; ama kendini zamanından bütünüyle çekemez.</p>
		<p>Ve sonra, Montaigne’in bilincine ancak zamanla vardığı bir yanılgısı daha vardır: O, kendini dış dünyadan, politikadan, resmî görevlerden ve günlük işlerden çekip evinden ve ailesinden oluşma küçük dünyasına kapanarak özgürlüğü aramıştır; ancak böyle yapmakla, bir bağımlılığın yerine ötekini koyduğunu da kısa sürede anlamıştır. Kendi toprağına kök salmaya kalkışmak, bir yarar getirmemiştir; çünkü gövdeye sarılan otlar ve sarmaşıklar, kökleri kemiren günlük sıkıntılar vardır. Kendisi için yaptığı ve kimsenin girmesine izin vermediği kule de bir işe yaramamıştır. Montaigne pencereden baktığında, tarlalara kırağı düştüğünü görmekte ve şarabın bozulabileceğini düşünmektedir. Kitaplarını açtığında, kulaklarını aşağıdan gelen, birbirleriyle kavga edenlerin çıkardıkları seslere tıkayamamaktadır; odasından çıktığı anda komşulara ilişkin yakınmaları, evin idaresine ilişkin sıkıntıları duyacağını bilmektedir. Onunkisi, bir münzevinin yalnızlığı değildir, çünkü Montaigne’in para pul düşkünlüğü yoktur. “Para yığmak benim hiç anlamadığım güç bir iştir.”<a class="si-noteref epub-type_noteref" href="#f104" id="ref_f104">104</a> Gelgelelim, serveti eteklerine yapışmıştır ve onu bir türlü özgür bırakmaz. Montaigne, konumunu çok açık ve seçik görebilmektedir. Farklı bir bakış açısından bütün bu sıkıntıların aslında küçük sıkıntılar olduğunu da bilmektedir. Ona kalsa, her şeyden vazgeçmeye hazırdır. “Bütün bunlardan vazgeçmek, benim için çok kolay olurdu.”<a class="si-noteref epub-type_noteref" href="#f105" id="ref_f105">105</a> Ama ilgilendiği sürece, onlardan kurtulabilmesi söz konusu değildir. “Ne var ki üzülüp sıkılmadan bunlarla ilgilenmek zordur.”<a class="si-noteref epub-type_noteref" href="#f106" id="ref_f106">106</a> Aslında Montaigne bir Diogenes değildir. Evini, servetini, soyluluğunu sever; kendini güvende hissedebilmek için içi altın dolu küçük bir kutuyu hep beraberinde taşıdığını da saklamaz. Bir senyör olarak konumunun tadını çıkarır. “Birazcık iktidar sahibi olmanın ve insanın kendi çatısının altında birilerine sözünü dinletebilmesinin keyif veren bir yanının bulunduğunu saklayacak değilim. Ama bu, irili ufaklı bir sürü sıkıntıyı da beraberinde getiren, aslında can sıkıcı bir haz.” Bir yandan Platon’u okurken, öte yandan kendisine hizmet edenlerle tartışmak, komşularla mahkemelik olmak kaçınılmazdır; her onarım ise bir sorun olup çıkar. Bilgelik, elbet bütün bu küçük sıkıntılara aldırmamayı gerektirir. Gelgelelim, –bu, hepimizin edindiği bir deneyimdir– insan bir şeylere sahipse, onlara yapışır ya da binlerce küçük çengelle onlara takılıp kalır; böyle durumlarda yardımı dokunabilecek tek şey, araya bir uzaklık koyabilmektir; çünkü uzaktan bakmak, her şeyi değiştirir. Ve ancak dışarıdaki uzaklık, iç dünyada da bir uzaklaşmayı olanaklı kılabilir. “Evimden uzaklaşır uzaklaşmaz, bütün bu düşüncelerden de sıyrılabiliyorum. Evdeyken damdan bir tahtanın düşmesi, uzaktayken bir kulenin yıkılmasından daha büyük sorun oluyor.” Kendini küçük bir yerle sınırlayan, dar boyutlar içine girer. Her şey görecedir. Montaigne, sürekli olarak, sıkıntı dediklerimizin aslında kendi başlarına bir önemlerinin olmadığını yineler. Onları bizler büyütür ya da küçültürüz. Yakınımızda olan, bizi uzaktakinden daha çok uğraştırır ve koşullarımızı ne kadar küçültürsek, ufak tefek sıkıntıların bizi üzme oranını da o kadar artırmış oluruz.</p>
		<p>İçine kapanıklık döneminin ardından, kırk sekiz yaşına geldiğinde, iç dünyasında kendini bütün alışkanlıklardan ve güvenlik ortamından koparıp yeniden dünyaya dönmeye yönelik bir <em>humeur vagabonde</em>, yani avarelik isteği uyandıran bütün bu nedenleri Montaigne, o insanı hayran bırakan açıksözlülüğüyle dile getirir ve en açık seçik söyledikleri de her zaman her birimizin duyduğu şeylerdir. Montaigne’in yalnızlıktan kaçışının önemi birincisininkinden aşağı kalmayan bir başka nedenini de daha çok onun satır aralarından okumak gerekir. Montaigne, her zaman ve her yerde özgürlüğü ve değişkenliği aramıştır; ne var ki insanın önünde aile de aslında bir sınırlamadır; evlilikse bir tekdüzeliktir; insan, Montaigne’in ev yaşamında büsbütün mutlu sayılamayacağı gibi bir izlenime kapılır.</p>
		<blockquote>
			<p>“Hukuksal bağları, onuru ve sürekliliği, evliliğin kendine özgü yararlı yanlarıdır – sıkıcı ama değişmez bir zevk.”<a class="si-noteref epub-type_noteref" href="#f107" id="ref_f107">107</a> Montaigne ise değişikliklerin insanıdır, ne sıkıcı ne de değişmeden kalan duygulardan hoşlanır.</p>
		</blockquote>
		<p>Kendi evliliğinin bir aşk evliliği değil, bir mantık evliliği olduğunu söyleyen Montaigne, aşk evliliklerinin neredeyse karşısında olduğunu, “mantık evliliği”nin tek doğru evlilik biçimi sayılması gerektiğini, kendisinin yalnızca bir <em>habitude</em>’e, yani bir âdete boyun eğmiş olduğunu değişik ifadelerle sayısız kez yinelemiştir. Montaigne’in o sarsılmaz dürüstlüğüyle, zaman zaman bir değişiklik olsun diye bir sevgili edinme hakkını erkeklerden çok kadınlara tanımış olması, yüzyıllar boyunca aleyhine bir puan sayılmış, hatta kimi biyografi yazarları Montaigne’in son çocuklarının gerçek babası olduğundan kuşku duymuşlardır.</p>
		<p>Bütün bunlar, kuramsal nitelikte görüşler olabilir. Ama Montaigne’in yıllar süren bir evliliğin ardından şunları söylemesi, yine de tuhaf gelmektedir: “Yüzyılımızda kadınlar kocalarına besledikleri iyi duyguları ve niyetleri o ölene kadar söylememe alışkanlığındalar. Hayatımız çekişmelerle dolu geçiyor; ölümümüz ise bir sevgi ve ilgi çemberiyle sarılıyor.” Montaigne, şu hançer gibi sözleri eklemekten de çekinmez: “Dul kaldıktan sonra daha sağlıklı olan evli kadınların sayısı az değildir ve sağlık, yalan söylemeyen bir vasıftır.”<a class="si-noteref epub-type_noteref" href="#f108" id="ref_f108">108</a> Sokrates bile, Xanthippe ile yaşadığı deneyimlere rağmen evlilik üzerine Montaigne’den daha olumsuz konuşamazdı. “Bu nedenle onların [dul kadınların] yaşlı gözlerini önemseme.”<a class="si-noteref epub-type_noteref" href="#f109" id="ref_f109">109</a> Şu sözlerini okuduğumuzdaysa, Montaigne’in kendi karısından söz ettiği izlenimine kapılırız: “Bir kadın bakışlarını, kocası ona sırtını dönmeyi gerekli gördüğünde, bu davranışını taşıyamayacak kadar tutkuyla kocasının alnına dikmemelidir.”<a class="si-noteref epub-type_noteref" href="#f110" id="ref_f110">110</a></p>
		<blockquote>
			<p>Nadiren iyi bir evlilikten (<em>bon mariage</em>) söz ettiğindeyse, “eğer böylesi varsa”<a class="si-noteref epub-type_noteref" href="#f111" id="ref_f111">111</a> diye eklemeyi unutmaz.</p>
		</blockquote>
		<p>Görüldüğü gibi, on yıllık yalnızlık iyi gelmiştir; ancak bu kadarı fazlasıyla yeterlidir. Montaigne kemikleştiğini, boyutlarının daraldığını hissetmektedir; oysa hayatı boyunca kendini kemikleşmeye karşı savunmuştur. Yaratıcı bir insana artık hayatını değiştirme zamanının ne zaman geldiğini hep söyleyen o içgüdüyle, Montaigne de doğru ânın hangisi olduğunu saptar. “Evden ayrılıp gitmenin zamanı, onu sensiz de varlığını sürdürebilecek kadar düzene sokmuş olduğun andır.”<a class="si-noteref epub-type_noteref" href="#f112" id="ref_f112">112</a> Montaigne evini düzene sokmuştur; tarlalar çok iyi durumdadır; kasa da Montaigne’in uzun bir yolculuğun <em>dépenses</em>’lerini, yani giderlerini karşılamasına rahatlıkla olanak sağlayacak kadar doludur; buna rağmen uzun bir yolculuktan korkmasının nedeni, uzun süre ayrı kalışın vereceği mutluluğun bedelini dönüşte karşılaşacağı sıkıntılarla ödemek istemeyişidir. Ayrıca düşünsel düzeydeki çalışmalarını da düzene sokmuştur. <em>Denemeler</em>’inin elyazısı metinlerini basımcıya götürmüş, yaşamının kristalizasyonu demek olan iki cilt basılmıştır; bir süreç son bulmuş ve Goethe’nin çok hoşlandığı bir deyişle, yılanın değiştirdiği eski deri gibi fırlatıp atılmıştır. Şimdi yeniden başlamanın zamanı gelmiştir. Montaigne soluk vermiştir; şimdi yapılması gereken, yeniden soluk almaktır. O zamana kadar kök salmıştır; şimdi yeniden köklerinden kopmanın zamanı gelmiştir. Yeni bir bölüm başlamak üzeredir. [22 Haziran] 1580’de, on yıl sürmüş gönüllü bir iç sürgünün ardından –zaten hayatı boyunca gönüllü yapmadığı hiçbir şey olmamıştır– kırk sekiz yaşındaki Montaigne, kendisini neredeyse iki yıl boyunca karısından, kulesinden, vatanından ve çalışmalarından, kısacası kendisinin dışında her şeyden uzaklaştıracak olan uzun bir yolculuğa çıkar.</p>
		<div class="gap html5_section">
			<p>Bu, maviliklere açılan bir yolculuktur; sırf yolculuk için, daha iyi deyişle yolculuğun zevki uğruna yapılan bir yolculuktur. O zamana kadar Montaigne’in yolculukları mahkemenin, sarayın isteğiyle ya da işler gereği yapılmış, yarı görev yolculukları niteliğini taşımıştır. Bunlar, daha çok gezintiler olmuştur – şimdiki ise gerçek bir yolculuktur; hedefi ise Montaigne’in sonrasız hedefinden, yani kendini bulma hedefinden başkası değildir. Montaigne’in belli bir amacı yoktur; yolculukta neler göreceğini bilmemektedir; önceden bilmeyi de istememektedir; nereye gittiğini soran çıktığında da neşeyle şu karşılığı vermektedir: “Yabancı diyarlarda ne aradığımı bilmiyorum, fakat neden yuvadan kaçtığımı çok iyi biliyorum.”<a class="si-noteref epub-type_noteref" href="#f113" id="ref_f113">113</a> Yeterince uzun bir süre hep aynı şeyleri yaşamıştır; şimdi farklı olanı istemektedir ve yeni ne kadar farklıysa, o kadar iyi olacaktır! Bütün güzellikleri kendi yuvalarında bulanların, kendini beğenmişlikten kaynaklanan bu sınırlamadan ötürü daha mutlu olmaları muhtemeldir. “Onların bilgeliklerini değil, şanslarını kıskanırım.”<a class="si-noteref epub-type_noteref" href="#f114" id="ref_f114">114</a> Sevgisini <em>témoignage d’inquiétude</em> ve <em>irrésolution</em>, yani huzursuzluğunun kanıtı ve kararsızlık olarak tanımlayanlara gülerek hak vermektedir. “Olmak istediğim yeri arzuyla hayalimde canlandırmıyorum. Ben tek bir şeyle yetinirim.”<a class="si-noteref epub-type_noteref" href="#f115" id="ref_f115">115</a> Bu yolculukta konuşulan diller, gökyüzü, alışkanlıklar ve insanlar, hava basıncı ve mutfaklar, yollar ve yataklar, kısaca her şey değişik olacaktır – Montaigne için bu yolculuğun en çekici yanı da zaten budur, çünkü ona göre görmek demek, öğrenmek, karşılaştırmak, daha iyi anlamak demektir: “Hayatta, kendini başka yaşama alışkanlıklarına açık tutmaktan daha iyi bir okul tanımıyorum.”<a class="si-noteref epub-type_noteref" href="#f116" id="ref_f116">116</a></p>
			<p>Montaigne, kendini özgür kılmak için yolculuğa çıkmıştır; bütün yolculuk boyunca da bir özgürlük örneği olarak kalır. Hep burnunun gösterdiği yöne gider. Bu yolculuk sırasında, kendine karşı bile olsa, herhangi bir yükümlülüğü çağrıştırabilecek her şeyden kaçınır. Herhangi bir plan yapmaz. Gideceği yer, yolun uzandığı ve keyfinin istediği yerdir. Başka deyişle, yolculuk etmemekte, kendini bir yolculuğun akışına bırakmaktadır. Bordeaux’daki Mösyö Michel de Montaigne, Paris’teki ya da Augsburg’daki Mösyö Michel de Montaigne’in bir hafta sonra nereye gitmek isteyeceğini bilmek istemez. Bunu öteki, yani Augsburg ya da Paris’teki Montaigne tam bir özgürlük içinde saptamalıdır. Montaigne’in istediği, kendi kendisine karşı da özgür kalmaktır.</p>
			<p>“Yaşamaktan ve sevinç duymaktan başka bir hedefi olmayan Ben.”<a class="si-noteref epub-type_noteref" href="#f117" id="ref_f117">117</a></p>
			<p>Hep hareket halinde olmak. “Yaşam fiziki ve maddi hareket demektir.”<a class="si-noteref epub-type_noteref" href="#f118" id="ref_f118">118</a> Bir şeyleri kaçırdığına inanırsa, gittiği yoldan geri dönmekten üşenmez. Bağımsızlık, Montaigne’de giderek bir tutkuya dönüşür. Kimi zaman yoldayken, o yolun nereye götürdüğünü bilmek bile içinde hafif bir sıkıntıya yol açabilir. “Yolculuktan o kadar tat alıyordum ki, kalmayı planladığım bir yere yalnızca yaklaşmaktan bile nefret eder olmuştum; bu yüzden bütünüyle yalnız başıma, yalnızca kendi isteğim ve rahatım doğrultusunda yolculuk etmemi sağlayacak çeşitli çareler düşünüyordum.”<a class="si-noteref epub-type_noteref" href="#f119" id="ref_f119">119</a> Montaigne, bu yolculukta görülmeye değer yerler arama peşinde değildir; çünkü farklı olan her şey, ona göre görülmeye değerdir. Tersine, herhangi bir yer çok ünlüyse eğer, Montaigne orayı görmekten kaçınmayı yeğler; çünkü orayı zaten çok kişi görmüş ve anlatmıştır. Bütün dünyanın hedefi olan Roma’ya karşı, burası bütün dünyanın hedefi olduğu için hafiften önyargılıdır ve sekreteri, güncesine şunları yazar: “Öyle sanıyorum ki, tamamen kendi kafasına göre hareket etseydi, İtalya turunu yapacak yerde Kraków’a ya da kara yolundan Yunanistan’a gitmeyi yeğlerdi.”<a class="si-noteref epub-type_noteref" href="#f120" id="ref_f120">120</a> Montaigne’in ilkesi, hep aynı ilkedir: Gideceği yer başka yerlerden ne kadar farklıysa, o kadar iyidir ve beklediğini ya da başkalarınca yaratılan beklentileri bulamadığında, bundan memnuniyetsizlik duymaz. “Herhangi bir yerde bana vaat edilenleri bulamadığımda –çünkü gördüğüm kadarıyla, anlatılanların çoğu her zaman yanlış oluyor–, çabalarımın boşa gittiğinden yakınmam, çünkü en azından şunun ya da bunun doğru olmadığını öğrenmişimdir.” Doğru yolculuk yapmasını bilen biri olarak Montaigne, hiçbir şeyden ötürü düş kırıklığına uğramaz. Goethe gibi, o da kendi kendisine şöyle der: “Beklenenlerin bulunmaması da hayatın bir parçasıdır. Yabancı ülkelerin alışkanlıkları, farklılıklarından ötürü benim için ancak keyif kaynağı olabilir. Kanımca kendi yapısı içinde her örf ve âdet, doğru ve yerindedir. Teneke, tahta ya da toprak tabaklarla servis yapılmasına, etimin haşlanmış, kızartılmış, sıcak ya da soğuk olmasına, tereyağı, zeytinyağı, fındık fıstık ya da zeytin verilmesine hiç aldırmam.” Ve eskiden beri göreceliği savunmuş olan Montaigne, kendilerine aykırı gelen her alışkanlıkla savaşmak zorunda oldukları gibi delice düşünceye saplanmış olan, bir kez köylerinin sınırları dışına çıktıktan sonra ne yapacaklarını şaşıran vatandaşlarının bu durumlarından ötürü utanç duyar. Montaigne, yabancı diyarlarda yabancı olanı görmek istemektedir – “Sicilya’da Gaskonyalıları aramıyorum, ülkemde onlardan yeterince var,” böylece Montaigne, yeterince tanıdığı vatandaşlarından aslında kaçmak istemektedir. İstediği, önyargıya değil, yargıya varabilmektir. Pek çok şeyi olduğu gibi, nasıl yolculuk edilmesi gerektiğini de insan Montaigne’den öğrenebilir.</p>
			<p>Görünüşe bakılırsa evdekiler, Montaigne’i onun içindeki son kaygıyı besleyerek alıkoymak istemişlerdir – bu, Montaigne’in verdiği yanıttan anlaşılmaktadır. “Ya yabancı diyarlarda hasta olursan ne yaparsın?” diye sormuşlardır ona. Gerçekten de Montaigne, üç yıldan beri, büyük olasılıkla uzun süre oturmaktan ve iyi beslenmemekten ötürü o zamanın bütün düşünce insanlarının çektikleri hastalığı çekmektedir. Erasmus gibi, Calvin gibi, Montaigne de safrakesesindeki taşlardan ötürü sancılar içindedir; bu durumda at sırtında aylarca yabancı yollarda yolculuk etmek, pek kolay iş değildir. Gelgelelim, yalnızca özgürlüğünü değil, başarabilirse sağlığını da yeniden elde etmek için yolculuk yapmak isteyen Montaigne, umursamazlıkla omuz silker: “Sağ yanıma dönemeyecek olursam, sol yanıma dönerim. Kendimi ata binemeyecek kadar kötü hissedersem, mola veririm... Unuttuğum bir şey mi var? Geri dönerim; nasılsa yol, benim yolum.”<a class="si-noteref epub-type_noteref" href="#f121" id="ref_f121">121</a> Bunun gibi, yabancı ülkelerde ölebileceği olasılığına vereceği yanıt da hazırdır. Bundan korktuğu takdirde Fransa sınırları bir yana, kendi piskoposluk bölgesi olan Montaigne’in sınırlarının dışına bile çıkamaz. Ölüm, her yerdedir ve Montaigne onu yatakta değil, at sırtında karşılamayı yeğlemektedir.<a class="si-noteref epub-type_noteref" href="#f122" id="ref_f122">122</a></p>
			<p>Gerçek bir kozmopolit olarak Montaigne nerede öleceğine aldırmamaktadır.</p>
			<p>Michel de Montaigne, 22 Haziran 1580 günü şatosunun ana kapısından geçip özgürlüğe açılır. Kendisine eşinin kardeşi, birkaç arkadaşı ve yirmi yaşındaki erkek kardeşi eşlik etmektedirler. Bu seçim, pek başarılı olmamıştır: Sonradan Montaigne, bunların pek uygun yol arkadaşları sayılamayacaklarını belirtecektir; onlar da “bilinmeyen ülkelerin yolcusu” Montaigne’in tuhaf ve kendine özgü davranışlarından rahatsız olacaklardır. Yolculuk, belki bir gransenyörün yolculuğu değildir, ama yine de hatırı sayılır bir kafile görünümündedir. En önemli olansa, Montaigne’in hiçbir önyargıyı, hiçbir konuda kendini beğenmişliği ve değişmez görüşleri beraberinde götürmeyişidir.</p>
			<p>Yolculuğun ilk hedefi, Montaigne’in eskiden beri sevdiği ve her defasında gitmekten zevk aldığı kent olan Paris’tir.</p>
		</div>
		<p>Kitabının birkaç nüshası daha önce gönderilmiştir; ama Montaigne krala kendi vermek için yanına da iki cilt almıştır. Aslında III. Henri, kitaba pek meraklı değildir; genelde olduğu gibi, yine bir seferdedir. Fakat bütün saray kitabı okuyup beğenmiş olduğu için, Kral da okur ve Montaigne’i La Fère Kuşatması’nı izlemeye davet eder. Her şeye ilgi duyan Montaigne, yıllar sonra yine bir savaşa tanık olur ve üstelik savaşın dehşetini de yaşar; çünkü dostlarından biri olan Philibert de Gramont, yediği bir kurşunla ölür. Dostunun cenazesine Soissons’a kadar eşlik eden Montaigne, 5 Eylül 1580 tarihinde ilginç güncesine başlar. Bu konuda Goethe’yle arasında tuhaf bir benzeşme vardır; Goethe’nin müşavir olan babası gibi, Montaigne’in I. François’nın ordusunda asker olan babası da bir günce tutmaya başlamış ve bu günceyi İtalya’dan beraberinde getirmiştir. Müşavir Goethe’nin oğlu gibi, Pierre Eyquem’in oğlu da Michel de Montaigne olarak bu geleneği sürdürür. Sekreteri Roma’ya varana kadar bütün olup bitenleri not eder; orada Montaigne, sekreterine izin verir. Onun ardından günceyi Montaigne sürdürür ve bulunduğu ülkeye olabildiğince uyma iradesi doğrultusunda, yazdıklarını epey kaba sayılabilecek bir İtalyancayla kaleme alır; İtalyanca yazmayı, Fransa sınırını aştığı güne kadar sürdürür: “Burada Fransızca konuşuluyor; bu nedenle artık bu yabancı dilde yazmaktan vazgeçiyorum.”<a class="si-noteref epub-type_noteref" href="#f123" id="ref_f123">123</a> Bu günce sayesinde yolculuğu başından sonuna izleyebiliyoruz.</p>
		<blockquote>
			<p>Aslında Montaigne yazmayı bırakmak istemiştir. Sekreteri onun yerine not alacaktır. “Yazmayı sürdürmek zorunda olmak, benim için bile nasıl bir rahatsızlık.”<a class="si-noteref epub-type_noteref" href="#f124" id="ref_f124">124</a></p>
		</blockquote>
		<p>Yolculuğun ilk durağı, Plombières Kaplıcaları’dır; orada Montaigne on günlük güçlü bir kürle sancılarını dindirmeye çalışır; daha sonra Basel, Schaffhausen, Konstanz, Augsburg, Münih ve Tirol üzerinden Verona, Vicenza, Padova ve Venedik’e, oradan da Ferrara, Bologna ve Floransa üzerinden geçerek Roma’ya gider; 15 Kasım’da Roma’ya varır. Bu yolculuk güncesi aslında bir sanat eseri değildir, çünkü çok küçük bir bölümü Montaigne tarafından, üstelik anadilinden başka bir dilde kaleme alınmıştır. Günce, bize sanatçı Montaigne’i göstermez; buna karşılık bütün nitelikleri ve dahası küçük zaaflarıyla insan Montaigne’i sergiler; örneğin balık tüccarlarının ve Yahudi tüccarların torunu olan Montaigne’nin, kaldığı hanların sahibelerine özel değer taşıyan bir veda armağanı olarak usta ellerden çıkma armasını vermesi, tatlı bir züppeliktir. Akıllı bir insanı yaptığı deliliklerle, dış dünyanın nimetlerini aşağı gören, özgür bir insanı da züppelikleriyle izlemek, her zaman eğlendiricidir – ve kim bunu Montaigne’den daha iyi bilebilmiştir?</p>
		<p>Yolculuğun başında her şey yolunda gider. Montaigne’nin keyfi yerindedir ve yeni şeylere duyduğu merak, hastalığını yenmiştir. Hep kendi <em>vieillesse</em>’i, yani yaşlılığıyla alay eden kırk sekiz yaşındaki Montaigne, direnciyle gençleri geride bırakır. Sabahın erken saatlerinde, ağzına yalnızca bir parça ekmek attıktan sonra at sırtındadır; ekmeğin kalitesi, arabada, sedyede, at üstünde ya da yaya yolculuk yapması umurunda değildir. Kötü hanlar Montaigne’ni öfkelendirmekten çok eğlendirir. Başlıca sevinç kaynağı insanları görmek, her yerde farklı insanlarla ve farklı âdetlerle karşılaşmaktır. Gittiği her yerde, her sınıftan insanları arar. Hepsinden hobisinin ne olduğunu öğrenmeye çalışır. Aradığı insan olduğundan, sınıf farklarına önem vermez; Ferrara’da dükle yemek yer, hem papayla hem de Protestan papazlarıyla, Zwingli ve Calvin yandaşlarıyla gevezelik eder. Onun için görülmeye değer yerler, bugün rehberlerde bulduklarımızdan farklıdır. Raffaello’dan, Michelangelo’dan, yapılardan az söz edilmiştir. Buna karşılık bir suçlunun idam edilişini izler, bir Yahudi ailesinin sünnet düğününde bulunmak için kendini davet ettirir, kitaplıkları gezer, Lucca Kaplıcaları’na girer, köylü kadınları bir baloya davet eder, önüne gelen serseriyle laflar. Ama kendini her görülmeye değer şey için yormaz. Onun için doğal olan her şey, görülmeye değer niteliğini taşır. Goethe karşısındaki büyük ayrıcalığı, yüzyılının bütün yolcularına İtalya’yı bir sanat tarihi çalışması niteliğiyle zorla benimsetmek isteyen Winckelmann’ı tanımamış olmak gibi büyük bir avantaja sahiptir. Montaigne, İsviçre ve İtalya’ya canlı organizmalar gözüyle bakar. Ona göre yaşayan her şey, aynı çizgidedir. Papanın ayinine katılır, onun tarafından kabul edilir, kendisine büyük saygı göstererek, kitabının bir sonraki basımı için tavsiyelerde bulunan, ondan sonra yalnızca çok kullandığı <em>fortune</em>, yani talih sözcüğünü bir yana bırakarak, onun yerine “Tanrı” ya da “tanrısal kader” sözcüklerini kullanmasını rica eden Kilise büyükleriyle uzun söyleşilerde bulunur. Törenle Roma vatandaşlığına alınmasına izin verir, dahası bunun gerçekleşmesi için çaba harcar ve bu onurdan ötürü –en özgür insanda bile kendini beğenmişliğin izlerinin varlığı nedeniyle– gurur duyar. Ancak bu yanı, Montaigne’i, daha önce Venedik’te olduğu gibi, Roma’da da ilgisinin ağırlık noktasını fahişeler üzerinde toplamaktan alıkoymaz; bu kadınların özelliklerine ve yaşam biçimlerine güncesinde Floransa Katedrali’nden ve Sistina Şapeli’nden daha fazla yer verir. Benliğinde bir tür gençlik, yeniden gövermiştir ve bu gençlik kendi yolunu aramaktadır. Montaigne, beraberinde taşıdığı kasadaki altınlardan birkaçını büyük olasılıkla bu kadınlara bırakmıştır ve bu para kısmen konuşmaların karşılığı olarak verilmiştir; Montaigne’in anlattığına göre bu hanımlar konuşmaları için, sundukları öteki hizmetlerden daha yüksek ücret istemişlerdir. Yolculuk ona taze kan gibi gelmiştir.</p>
		<div class="df-text html5_section">
			<p><em>(Sevgi hakkındaki bölüm buraya girecek)</em><a class="si-noteref epub-type_noteref" href="#f125" id="ref_f125">125</a></p>
			<p>Safrakesesindeki taşlara(!) rağmen atla evlerinin önünde ve evlerinde.<a class="si-noteref epub-type_noteref" href="#f126" id="ref_f126">126</a></p>
		</div>
		<p>Montaigne’in yolculuğunun son zamanları, hastalığı nedeniyle kötü geçer. Lucca Kaplıcaları’nda barbarca denebilecek bir kür uygular. Doktorlara karşı duyduğu nefret, Montaigne’i kendi başına kürler icat etmeye iter; bütün alanlarda olduğu gibi, bu alanda da özgür kalıp kendi kendisinin doktoru olmak ister. Aslında ciddi sağlık sorunlarıyla karşı karşıyadır; diğer ıstıraplarına çok rahatsızlık veren diş ve baş ağrıları da eklenmiştir. Montaigne bir an intiharı bile düşünür. Ve bu kürün tam ortasındayken, Montaigne için sevindirici olduğu çok tartışma götürür bir haber gelir. Bordeaux’lular onun belediye başkanlığına seçmişlerdir. Aslında bu görevlendirme şaşırtıcıdır; çünkü Montaigne on bir yıl önce, yalnızca meclis üyesiyken resmî görevlerinden çekilmiştir. Bordeaux’luları, onu bilgisi ve çabası dışında böyle bir göreve getirmeye iten, kitabının taze ünü olmuştur. Belki ailesi de böyle çekici bir görevle Montaigne’i geri döndürmeyi düşünmüştür. Nedeni ne olursa olsun, Montaigne Roma’dan ayrılarak evine ve ailesine dönmek üzere yola çıkar; 30 Kasım’da [1581] eksiksiz not ettiği üzere, tam on yedi ay ve sekiz günlük bir ayrılıktan sonra yeniden şatosuna varır; eskiden olduğundan çok daha gençtir, ruhsal bakımdan tazelenmiştir ve her zamankinden canlıdır. İki yıl sonra en küçük çocuğu dünyaya gelir.</p>
	</div>
	<div class="si-footnotes html5_section epub-type_footnote">
		<div class="si-footnote html5_aside epub-type_footnote" id="f103"><a class="si-backref" href="#ref_f103">103</a><span class="si-footnote-text">. Orijinalde İngilizce: <em>We may regret better times but we cannot flee from the present</em>. (Y.N.)</span></div>
		<div class="si-footnote html5_aside epub-type_footnote" id="f104"><a class="si-backref" href="#ref_f104">104</a><span class="si-footnote-text">. Orijinalde İngilizce: <em>Amassing money is a complicated business of which I understand nothing</em>. (Y.N.)</span></div>
		<div class="si-footnote html5_aside epub-type_footnote" id="f105"><a class="si-backref" href="#ref_f105">105</a><span class="si-footnote-text">. Orijinalde İngilizce: <em>It is easy for me to abandon the whole business</em>. (Y.N.)</span></div>
		<div class="si-footnote html5_aside epub-type_footnote" id="f106"><a class="si-backref" href="#ref_f106">106</a><span class="si-footnote-text">. Orijinalde İngilizce: <em>But to attend to it without worry is hard</em>. (Y.N.)</span></div>
		<div class="si-footnote html5_aside epub-type_footnote" id="f107"><a class="si-backref" href="#ref_f107">107</a><span class="si-footnote-text">. Orijinalde İngilizce: <em>Marriage has utility, justice, honour and constancy for its share – a dull but uniform pleasure</em>. (Y.N.)</span></div>
		<div class="si-footnote html5_aside epub-type_footnote" id="f108"><a class="si-backref" href="#ref_f108">108</a><span class="si-footnote-text">. Orijinalde İngilizce: <em>Few are who do not improve their health in widowship and health is a quality which cannot lie</em>. (Y.N.)</span></div>
		<div class="si-footnote html5_aside epub-type_footnote" id="f109"><a class="si-backref" href="#ref_f109">109</a><span class="si-footnote-text">. Orijinalde İngilizce: <em>Therefore pay not heed to those blubbered eyes</em>. (Y.N.)</span></div>
		<div class="si-footnote html5_aside epub-type_footnote" id="f110"><a class="si-backref" href="#ref_f110">110</a><span class="si-footnote-text">. Orijinalde İngilizce: <em>A wife ought not to have her eyes so greedily set upon her husband’s front that she cannot bear to see him turn his back if he needs it</em>. (Y.N.)</span></div>
		<div class="si-footnote html5_aside epub-type_footnote" id="f111"><a class="si-backref" href="#ref_f111">111</a><span class="si-footnote-text">. Orijinalde İngilizce: <em>if there be any</em>. (Y.N.)</span></div>
		<div class="si-footnote html5_aside epub-type_footnote" id="f112"><a class="si-backref" href="#ref_f112">112</a><span class="si-footnote-text">. Orijinalde İngilizce: <em>The best time to leave your house is when you have put it in shape that it does very well without you</em>. (Y.N.)</span></div>
		<div class="si-footnote html5_aside epub-type_footnote" id="f113"><a class="si-backref" href="#ref_f113">113</a><span class="si-footnote-text">. Orijinalde İngilizce: <em>I do not know what I am looking for abroad but I know well enough what I am escaping from at home</em>. (Y.N.)</span></div>
		<div class="si-footnote html5_aside epub-type_footnote" id="f114"><a class="si-backref" href="#ref_f114">114</a><span class="si-footnote-text">. Orijinalde İngilizce: <em>I do not envy their wisdom but their luck</em>. (Y.N.)</span></div>
		<div class="si-footnote html5_aside epub-type_footnote" id="f115"><a class="si-backref" href="#ref_f115">115</a><span class="si-footnote-text">. Orijinalde Fransızca: <em>Je ne vois rien seulement en songe et par souhait où je me puisse tenir. La seule variété me paye</em>. (Y.N.)</span></div>
		<div class="si-footnote html5_aside epub-type_footnote" id="f116"><a class="si-backref" href="#ref_f116">116</a><span class="si-footnote-text">. Orijinalde İngilizce:<em> I do not know a better school in life than expose yourself to other ways of living and give yourself a relish for the endless diversity of human nature</em>. (Y.N.)</span></div>
		<div class="si-footnote html5_aside epub-type_footnote" id="f117"><a class="si-backref" href="#ref_f117">117</a><span class="si-footnote-text">. Orijinalde Fransızca: <em>Moi qui n’ai autre fin que vivre et me réjouir</em>. (Y.N.)</span></div>
		<div class="si-footnote html5_aside epub-type_footnote" id="f118"><a class="si-backref" href="#ref_f118">118</a><span class="si-footnote-text">. Orijinalde İngilizce: <em>Life means physical and material motion</em>. (Y.N.)</span></div>
		<div class="si-footnote html5_aside epub-type_footnote" id="f119"><a class="si-backref" href="#ref_f119">119</a><span class="si-footnote-text">. Orijinalde İngilizce: <em>I took such delight in travelling that I hated the very approach to the place where I planned to stay and I formed several schemes to travel by myself and at my own will and ease</em>. (Y.N.)</span></div>
		<div class="si-footnote html5_aside epub-type_footnote" id="f120"><a class="si-backref" href="#ref_f120">120</a><span class="si-footnote-text">. Orijinalde Fransızca: <em>Je crois à la vérité que, s’il eût été seul avec les siens, il fût allé plutôt à Cracovie ou vers la Grèce par terre, que de prendre le tour vers l’Italie</em>. (Y.N.)</span></div>
		<div class="si-footnote html5_aside epub-type_footnote" id="f121"><a class="si-backref" href="#ref_f121">121</a><span class="si-footnote-text">. Orijinalde Fransızca: <em>S’il fait laid à droite, je prends à gauche; si je me trouve mal propre à monter à cheval, je m’arrête ... ai-je laissé quelque chose a voir derrière moi? J’y retourne; c’est toujours mon chemin</em>. (Y.N.)</span></div>
		<div class="si-footnote html5_aside epub-type_footnote" id="f122"><a class="si-backref" href="#ref_f122">122</a><span class="si-footnote-text">. Bu paragrafın son iki cümlesi orijinal müsveddede yer almamaktadır. Bu iki cümle, Zweig’ın editörlerlerinden Richard Friedenthal tarafından sonradan eklenmiştir. Bağlamı koparmamak için, Friedenthal’in bu eklemesini buraya almayı uygun gördük. (Y.N.)</span></div>
		<div class="si-footnote html5_aside epub-type_footnote" id="f123"><a class="si-backref" href="#ref_f123">123</a><span class="si-footnote-text">. Orijinalde Fransızca: <em>Ici on parle français; ainsi je quitte ce langage étranger</em>. (Y.N.)</span></div>
		<div class="si-footnote html5_aside epub-type_footnote" id="f124"><a class="si-backref" href="#ref_f124">124</a><span class="si-footnote-text">. Orijinalde Fransızca: <em>Quelque incommodité que ce me soit il faut que je la continue moi-même</em>. (Y.N.)</span></div>
		<div class="si-footnote html5_aside epub-type_footnote" id="f125"><a class="si-backref" href="#ref_f125">125</a><span class="si-footnote-text">. Zweig’ın notu. (Y.N.)</span></div>
		<div class="si-footnote html5_aside epub-type_footnote" id="f126"><a class="si-backref" href="#ref_f126">126</a><span class="si-footnote-text">. Zweig, bu cümleyi tamamlamamıştır. (Y.N.)</span></div>
	</div>
</body>
</html>