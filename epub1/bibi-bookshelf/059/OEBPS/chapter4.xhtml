<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Montaigne</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<h1 class="chapter-header">V<span>Yaratıcı on yıl</span></h1>
		<div class="und-header html5_section">
			<span>“Düşünen insanın en güzel mutluluğu, araştırılabileni araştırmak, araştırılamayana ise huzur içinde saygı duymaktır.”</span>
			<cite>GOETHE, <em>Maximen und Reflexionen</em><br/>(Özdeyişler ve Düşünceler)</cite>
		</div>
		<div class="clear"/>
		<p>Michel de Montaigne, sonraki on yılın büyük bir bölümünü bu kulede geçirir. Dar merdivenden yukarı birkaç basamak çıktığı anda artık evindeki konuşma ve gürültüleri duymamakta, kendisini rahatsız eden onca işten uzaklaşmış olmaktadır. “Çok kolay tedirginliğe kapılabilen, hassas bir kalbim var. Kalbim herhangi bir şeyle meşgulken, bir sineğin vereceği rahatsızlık nedeniyle bile durabilir.”<a class="si-noteref epub-type_noteref" href="#f52" id="ref_f52">52</a> Pencereden dışarı baktığında, aşağıda, “bahçemi, yurtluğumun çalışılan bölümlerini ve ev halkını görüyorum,”<a class="si-noteref epub-type_noteref" href="#f53" id="ref_f53">53</a> der. Yuvarlak odasında ise çevresinde yalnızca kitapları vardır. Bu kitapların büyük bölümü miras yoluyla La Boëtie’den kendisine kalmıştır; geri kalanını da o satın almıştır. Bu, Montaigne’in bütün gün okuduğu anlamına gelmez, ama kitapların yalnızca varlıkları bile Montaigne için mutluluk nedenidir. “İstediğim zaman onlarla mutluluğu tadabileceğimi bildiğimden, yalnızca varlıkları bile beni hoşnut kılmaya yetiyor. Ne savaş ne de barış zamanlarında yanıma kitap almadan yolculuğa çıktığım olmuştur. Fakat çoğu kez günler, aylar boyunca kapaklarını açmadığım da olur. Kendi kendime şu ya da bu kitabı nasılsa bir gün okurum, derim, yarın ya da istediğim herhangi bir zaman... Kanımca kitaplar, insanın hayat yolculuğunda yanına alabileceği en iyi besinlerdir.”<a class="si-noteref epub-type_noteref" href="#f54" id="ref_f54">54</a> Montaigne için kitaplar, sıkıntı veren, gevezelik eden, kurtulunması zor insanlar gibi değildir. Çağrılmadıkları sürece gelmezler; insan canı hangisini çekiyorsa, onun kapağını açabilir. “Kitaplığım, benim krallığımdır ve burada mutlak bir kral gibi saltanat sürmeye çalışıyorum.”<a class="si-noteref epub-type_noteref" href="#f55" id="ref_f55">55</a> Kitaplar ona düşündüklerini söylerler; Montaigne de onları kendi düşünceleriyle yanıtlar. Kitaplar düşündüklerini dile getirirler ve onda yeni düşüncelerin üremesine neden olurlar. Montaigne sustuğunda, onu rahatsız etmezler; ancak sorulduklarında karşılık verirler. Evet, Montaigne’in krallığı burasıdır. Ve kitaplar da ona hizmet etmekle yükümlüdürler.</p>
		<p>Montaigne nasıl okuduğunu ve neleri okumaktan hoşlandığını eşsiz bir biçimde anlatmıştır. Kitaplarla olan ilişkisi de başka her şeyle olan ilişkisi gibi, bir özgürlük ilişkisidir. Bu alanda da herhangi bir görevi tanıması söz konusu değildir. Okumak ve öğrenmek isteğindedir, ama yalnızca canı istediği kadar ve istediği zaman. Kendi anlattığına göre, genç bir insanken, “böbürlenmek”<a class="si-noteref epub-type_noteref" href="#f56" id="ref_f56">56</a> ve bildikleriyle kendini göstermek için okumuştur; daha sonra biraz daha bilge olabilsin diye okumuştur; şimdi ise yalnızca canı istediği için okumakta, asla herhangi bir yarar düşüncesi beslememektedir. Bir kitap sıkıcı geldiğinde, eline bir başkasını almaktadır. Bir kitap fazla ağır geldiğindeyse şunları söyler: “Karşıma çıkan güç pasajlar yüzünden kendimi yiyip bitirmem. Bir-iki girişimden sonra vazgeçerim; çünkü aklım, yalnızca bir atılım yapabilecek güçtedir. Bir noktayı ilk bakışta anlayamadığım olursa, yeni çabaların artık hiçbir yararı yoktur; böyle çabalar, olayı aydınlatacağı yerde daha da karartırlar.”<a class="si-noteref epub-type_noteref" href="#f57" id="ref_f57">57</a> Bu tembel okur<a class="si-noteref epub-type_noteref" href="#f58" id="ref_f58">58</a>, okuma çaba gerektirdiği anda kitabı elinden bırakır: “Kitaplar yüzünden ter dökmek gibi bir zorunluluğum yok, canım isterse onları bir yana atabilirim.”<a class="si-noteref epub-type_noteref" href="#f59" id="ref_f59">59</a> Kulesine bir bilgin ya da Skolast olmak için çekilmiş değildir; kitaplardan beklediği, onun için esin kaynağı olmaları ve böyle esin kaynağı olarak ona bir şeyler öğretmeleridir. Montaigne sistematik olan, yabancı düşünceleri ve bilgileri zorla benimsetmeye kalkışan her şeyden nefret eder. Ders kitabı niteliğinde olan her şey onun için iticidir. “Genelde bilime götüren değil, bilimin kullanılmış olduğu kitapları yeğlerim.”<a class="si-noteref epub-type_noteref" href="#f60" id="ref_f60">60</a> Montaigne üşengeç bir okurdur, okumanın amatörüdür, ama ondan daha iyi, daha akıllı bir okuru ne kendi zamanı ne de ondan sonraki zamanlar görmüştür. İnsan, Montaigne’in kitaplara ilişkin yargısının altına, bunlara yüzde yüz katılarak imzasını koyabilir. Genelde yeğlediği iki tür vardır. Şiiri sever; oysa kendisinin bu konuda hiç yeteneği yoktur; kaleme almayı denediği Latince dizelerin hep son okuduklarının taklitleri olduğunu açıkça itiraf etmiştir. Şiirde onu hayran bırakan, dilin sanatıdır; ama yalın halk şiirini de çok sever. Ortada yer alan, yani şiir olmayan edebiyat ise Montaigne’i etkilemez.</p>
		<p>Bir yandan imgelem ürünlerini severken, öte yandan olguları da çok önemser; o nedenle, “tarih,” der, “bana çekici gelen bir avdır.”<a class="si-noteref epub-type_noteref" href="#f61" id="ref_f61">61</a> Burada da Montaigne, tıpkı bizim gibi, uç noktalarda gezinir. “Ya çok basit ya da olağanüstü yetenekteki tarihçileri severim.”<a class="si-noteref epub-type_noteref" href="#f62" id="ref_f62">62</a> Froissart gibi, yalnızca “tarihin hammaddesi”ni<a class="si-noteref epub-type_noteref" href="#f63" id="ref_f63">63</a> sağlayan vakanüvisleri sever; ama öte yandan bu hammaddeden doğruyu ve yanlışı gerçek birer ruhbilim uzmanı olarak ayırabilen “yetenekli ve yetkin düzeydeki”<a class="si-noteref epub-type_noteref" href="#f64" id="ref_f64">64</a> tarihçileri de sever – “bu, çok az kişide bulunan bir ayrıcalıktır.”<a class="si-noteref epub-type_noteref" href="#f65" id="ref_f65">65</a> Bu nedenle, diye devam eder, “biyografi yazanlar, benim için gerçek şölenlerin hazırlayıcılarıdır. Çünkü onlar, olaylardan çok nedenlere değer verirler; onlar için önemli olan, yüzeyde değil, içeride olup bitenlerdir. O yüzden de benim en çok tuttuğum, Plutarkhos’tur.”<a class="si-noteref epub-type_noteref" href="#f66" id="ref_f66">66</a> Ötekilere, arada kalanlara, yani ne sanatçı ne de naif sayılabileceklere gelince; onlar “her şeyi berbat ederler. Yiyeceğimiz eti bizim için önceden çiğnemek isterler, kendilerinde tarih hakkında yargıya varma, bu tarihi kendi önyargıları doğrultusunda çarpıtma hakkını bulurlar.”<a class="si-noteref epub-type_noteref" href="#f67" id="ref_f67">67</a> Böylece Montaigne, şiirde resimler ve semboller dünyasını, düzyazıda da olgular dünyasını sever; en yüksek düzeydeki sanatı ya da sanatsızlığı, şairi ya da sıradan vakanüvisi yeğler. Verlaine’in dediği gibi, “gerisi edebiyattır”<a class="si-noteref epub-type_noteref" href="#f68" id="ref_f68">68</a>, uğraşıdır ve Montaigne her türlü uğraşıdan nefret eder.</p>
		<div class="gap html5_section">
			<p>Montaigne, kitapların kendisi için en yararlı yanının, “okumanın o çeşitliliği içinde her şeyden önce düşünme yeteneğini körüklemesi”<a class="si-noteref epub-type_noteref" href="#f69" id="ref_f69">69</a> olduğunu söyler. “Kitaplar, yargı gücümü belleğimle birlikte çalışmaya zorluyor.”<a class="si-noteref epub-type_noteref" href="#f70" id="ref_f70">70</a> Kitap, Montaigne’i yanıt vermesi, kendi düşüncesini açıklaması için kışkırtır. Böylece Montaigne, kitapların içinde notlar tutma, satırların altını çizme, kitap bittiğinde de bu kitabı okuduğu tarihi ya da kitaba ilişkin düşüncesini yazma alışkanlığı edinir. Bu, bir eleştirme eylemi değildir; henüz yazarlık yapmak da değildir; yapılan, yalnızca elinde kurşunkalemle bir diyaloğa girmektir ve başlangıçta Montaigne, herhangi bir şeyi belli bir bağlam içinde kâğıda dökmeyi aklının ucundan bile geçirmez. Ne var ki zamanla odasının yalnızlığı, üzerinde belli bir etki yaratmaya başlar; kitaplardan yükselen çok sayıda dilsiz ses, gittikçe daha ısrarla yanıt istemeye koyulur ve Montaigne, kendi düşüncelerini denetleyebilmek için bunlardan bazılarını yazıya dökmeye çalışır. “Evime çekildiğimde, her sorundan olabildiğince uzaklaşmaya, kalan ve uzun olmayan zamanımı huzur içinde, yalnız başıma geçirmeye karar vermiştim. Düşünce dünyamı tatmin etmenin en iyi yolunun, düşünce üretmesi ve onlarla eğlenmesi için ona sonsuz zaman bırakmaktan geçtiğine inanmıştım. Ve düşünce dünyamın zaman içinde daha sağlamlaşıp olgunlaşacağını, bu nedenle de söylediklerimi daha kolaylıkla başaracağını umuyordum. Ama durum bunun tam tersi oldu. Kafam, dizginlerinden boşalmış bir at gibi, bir sürü yöne saptı. İç dünyamda, belli bir düzen içinde ve birbirleriyle bağıntılı olmaksızın, bir sürü kuruntu ve fantezi ürünü görüntü baş kaldırdı. Bunların tuhaflığını ve saçmalığını daha serinkanlılıkla gözümde somutlaştırabilmek için, söylediklerimi kâğıda dökmeye başladım. Tinsel yanımın çok geçmeden kendi kendisinden utanacağını umuyordum. Kendine belli bir hedef saptamayan akıl, kendi kendisini yitirir. Her yerde olmak isteyen, hiçbir yerde olamaz. Belli bir limana dümen kırmayanı hiçbir rüzgâr desteklemez.”<a class="si-noteref epub-type_noteref" href="#f71" id="ref_f71">71</a> Birileriyle konuşmuştur. Bir şeyler okumuştur. Düşünceler, Montaigne’in kafasında birbirini izlemektedir; Montaigne, onları kendini hiçbir yükün altına sokmaksızın kâğıda döker; çünkü Montaigne Şatosu’nun efendisi, bu küçük denemeleri bastırmayı aklının ucundan bile geçirmemektedir. “Düşüncelerimi böyle kumaştan kesilme, belli bir plan ya da niyet olmaksızın bir araya getirilmiş desenler gibi ortalığa saçıverdiğimde, ne onları savunma ne de onlara bağlı kalma yükümlülüğü altına giriyorum. Canım istediğinde onları terk edebilirim; kuşkularıma, güvensizliğime geri dönebilirim; tinsel bakımdan bana egemen olan konuma, yani bilgisizliğime geri dönebilirim.”<a class="si-noteref epub-type_noteref" href="#f72" id="ref_f72">72</a> Montaigne, ifadelerinde bir bilimadamı kadar kesin, bir yazar kadar özgün, bir şair kadar parlak olma yükümlülüğü hissetmez. Meslekten filozof olanlar gibi, düşündüklerinin daha önce kimse tarafından düşünülmemiş olduğu varsayımına saplanmaz. Bu nedenle, herhangi bir yerde Cicero ya da Seneca’da okuduklarını yazmaktan da çekinmez. “Çoğu zaman yeterince iyi söyleyemediklerimi, kendi yerime başkalarına söyletirim. Ödünç aldıklarımı saymıyorum: Onları dengeliyorum.”<a class="si-noteref epub-type_noteref" href="#f73" id="ref_f73">73</a> Böyle durumlarda bilinçli olarak adları bir yana bırakır. Ama bütün bu yaptıklarını gönüllü olarak itiraf etmekten de çekinmez: “Yeni ve amaca daha uygun bir yerlere varılabiliyorsa, bir şeyleri çalmaktan, değiştirmekten, başka kılığa sokmaktan mutluluk duyarım.”<a class="si-noteref epub-type_noteref" href="#f74" id="ref_f74">74</a> O, yalnızca bir <em>réfléchisseur</em>, yani bir yansıtıcıdır, yoksa bir yazar değildir; çiziktirdiklerini de pek ciddiye almaz: “Yazdıklarım hakkında kendime karşı sorumluluğum yoksa ya da yazdıklarım beni tatmin etmişse, başkalarına da hesap verme sorumluluğunu üzerime almam. Bilgi peşinde koşan insan, yüzdüğü sularda avlanmalıdır.”<a class="si-noteref epub-type_noteref" href="#f75" id="ref_f75">75</a> Montaigne, özgürlük istemi doğrultusunda sürekli olarak bir filozof, bir yazar, yetkin bir sanatçı olmadığını yineleyip durur. “Söylediklerim de alıntıladıklarım da bir örnek, bir otorite ya da bir övünç kaynağı sayılmamalıdır.”<a class="si-noteref epub-type_noteref" href="#f76" id="ref_f76">76</a> Sürekli olarak şöyle der: “Yeniden okuduğumda, asla hoşuma gitmiyorlar. Onları beğenmiyorum.”<a class="si-noteref epub-type_noteref" href="#f77" id="ref_f77">77</a> İşsiz güçsüzler ve serseriler için olduğu gibi, “hiçbir işe yaramaz ve haddini bilmez yazar bozuntuları”<a class="si-noteref epub-type_noteref" href="#f78" id="ref_f78">78</a> için de bir yasa olsaydı, kendisinin ve daha belki de yüz kişinin krallıktan kovulması gerektiğini söyler. Montaigne’in sürekli olarak ne kadar kötü yazdığını, ne kadar savruk olduğunu, dilbilgisini ne kadar az bildiğini, belleğinin zayıflığını ve söylemek istediğini dile aktarabilmekteki yeteneksizliğini vurgulaması, aslında biraz kendini beğenmişlik kokar. “Benim kitap yazarı olmakla uzaktan yakından bir ilgim yok. Benim bütün meselem, kendi yaşamıma yön vermek. Benim tek işim, tek uğraşım bu.”<a class="si-noteref epub-type_noteref" href="#f79" id="ref_f79">79</a></p>
		</div>
		<p>Yazar olmayan biri, zamanını nasıl dolduracağını bilmeyen, bu nedenle de zaman zaman birkaç düşünceyi herhangi bir kalıba uymaksızın kâğıda döken seçkin bir bey: Montaigne, kendini sürekli olarak böyle tanımlamaktan hiç bıkmaz. Kaldı ki denemelerin ilk biçimleriyle kaleme alındığı yıllar için bu portre geçerlidir de. Ama insan şu soruyu sormaktan kendini alamaz: Durum buysa eğer, o zaman Mösyö de Montaigne neden bu denemeleri iki cilt halinde Bordeaux’da yayımlatmaya karar verir? Montaigne, kendini nasıl görmek istiyorsa [=istemişse] öyle resmetmiştir. Ne kadar kötü, ne kadar özensiz yazdığını, dilbilgisinden hiç anlamadığını, belleğinin iyi olmadığını, asıl söylemek istediğini ifade etmektense büsbütün aciz olduğunu vurgulayıp duran ufak bir kibir. Ama Montaigne farkına varmaksızın yazar olmuştur. Denemelerin yayımlanması, onu bir yazar yapmıştır, o nedenle de geç dönem denemelerine kendi gölgesini vurur. Kamuoyunun her türlüsü bir aynadır, gözlendiğini duyumsayan herkes farklı bir yüz takınır. Montaigne de daha bu ilk ciltler yayımlanır yayımlanmaz, <em>de facto</em><a class="si-noteref epub-type_noteref" href="#f80" id="ref_f80">80</a> başkaları için yazmaya başlar. Denemeleri değiştirmeye ve genişletmeye koyulur; Bordeaux nüshası, Montaigne’in yaşamının son gününe kadar nasıl her ifade üzerinde oynamış ve hatta noktalamayı bile değiştirmiş olduğunu gösterir. Sonraki basımlarda sayısız ekleme vardır ve bu basımlar alıntılarla tıka basa doludur; Montaigne, çok okuduğunu göstermek zorunda olduğuna inanır ve kendini hep odak noktası kılar. Daha önce tek çabası kendini tanımaya yönelik olmuştur, şimdiyse dünya Montaigne’in kim olduğunu öğrenmelidir, böylece Montaigne kendi portresini çizer; bu portre, birkaç çizginin dışında, gerçekten görkemli bir biçimde, aslına sadık olarak yapılmıştır.</p>
		<p>Genel anlamda: Montaigne hakkında kişisel olarak daha az şey anlatan ilk versiyon, onu daha çok yansıtır. Bu ilk versiyon asıl Montaigne’dir, kuledeki Montaigne, yani kendini arayan adamdır. Bu metinlerde daha çok özgürlük, daha çok dürüstlük vardır. Ama en bilge insan bile baştan çıkmaktan kaçınamaz. Önce kendini tanıyacak, sonra o olduğunu gösterecektir.</p>
	</div>
		<div class="si-footnotes html5_section epub-type_footnote">
			<div class="si-footnote html5_aside epub-type_footnote" id="f52"><a class="si-backref" href="#ref_f52">52</a><span class="si-footnote-text">. Orijinalde İngilizce: <em>I have a tender heart and easily rattled . When it’s occupied with something the buff of a fly assassinates it</em>. (Y.N.)</span></div>
			<div class="si-footnote html5_aside epub-type_footnote" id="f53"><a class="si-backref" href="#ref_f53">53</a><span class="si-footnote-text">. Orijinalde Fransızca: <em>mon jardin, ma basse-cour, et dans la plupart des membres de ma maison</em>. (Y.N.)</span></div>
			<div class="si-footnote html5_aside epub-type_footnote" id="f54"><a class="si-backref" href="#ref_f54">54</a><span class="si-footnote-text">. Orijinalde İngilizce: <em>Knowing I can enjoy them when I please, I am satisfied by their mere possession. I never travel without books, either in war or peace. Still, I often pass days and months without looking in them. I’ll read by and by, I say to myself, or tomorrow, or when I choose ... They are the best provisions I have found for this human journey</em>. Alıntı için bkz. [Marvin Lowenthal: The] Autob[iography of Michel de Montaigne, s.] 131. (Y.N.)</span></div>
			<div class="si-footnote html5_aside epub-type_footnote" id="f55"><a class="si-backref" href="#ref_f55">55</a><span class="si-footnote-text">. Orijinalde İngilizce: <em>My library is the kingdom and here I try to make my rule absolute</em>. (Y.N.)</span></div>
			<div class="si-footnote html5_aside epub-type_footnote" id="f56"><a class="si-backref" href="#ref_f56">56</a><span class="si-footnote-text">. Orijinalde İngilizce: <em>for show</em>. (Y.N.)</span></div>
			<div class="si-footnote html5_aside epub-type_footnote" id="f57"><a class="si-backref" href="#ref_f57">57</a><span class="si-footnote-text">. Orijinalde İngilizce:<em> I do not bite my nails over the difficulties I encounter in a book. After one or two assaults I give them up for my mind is good only for one jump. If I can’t see a point at the first glance, repeated efforts will do nothing but make it more obscure</em>. (Y.N.)</span></div>
			<div class="si-footnote html5_aside epub-type_footnote" id="f58"><a class="si-backref" href="#ref_f58">58</a><span class="si-footnote-text">. Orijinalde İngilizce: <em>casual reader</em>. (Y.N.)</span></div>
			<div class="si-footnote html5_aside epub-type_footnote" id="f59"><a class="si-backref" href="#ref_f59">59</a><span class="si-footnote-text">. Orijinalde İngilizce: <em>I do not have to sweat at them and I can drop them when I please</em>. (Y.N.)</span></div>
			<div class="si-footnote html5_aside epub-type_footnote" id="f60"><a class="si-backref" href="#ref_f60">60</a><span class="si-footnote-text">. Orijinalde İngilizce: <em>In general I choose books which used science and not those which lead up to it</em>. (Y.N.)</span></div>
			<div class="si-footnote html5_aside epub-type_footnote" id="f61"><a class="si-backref" href="#ref_f61">61</a><span class="si-footnote-text">. Orijinalde İngilizce: <em>history [is] a ball straight to my racket</em>. (Y.N.)</span></div>
			<div class="si-footnote html5_aside epub-type_footnote" id="f62"><a class="si-backref" href="#ref_f62">62</a><span class="si-footnote-text">. Orijinalde İngilizce: <em>I like the historians who are either very simple or very capable</em>. (Y.N.)</span></div>
			<div class="si-footnote html5_aside epub-type_footnote" id="f63"><a class="si-backref" href="#ref_f63">63</a><span class="si-footnote-text">. Orijinalde İngilizce: <em>naked raw material of history</em>. (Y.N.)</span></div>
			<div class="si-footnote html5_aside epub-type_footnote" id="f64"><a class="si-backref" href="#ref_f64">64</a><span class="si-footnote-text">. Orijinalde İngilizce: <em>the really capable and excellent historians</em>. (Y.N.)</span></div>
			<div class="si-footnote html5_aside epub-type_footnote" id="f65"><a class="si-backref" href="#ref_f65">65</a><span class="si-footnote-text">. Orijinalde İngilizce: <em>a privilege that belongs to very few</em>. (Y.N.)</span></div>
			<div class="si-footnote html5_aside epub-type_footnote" id="f66"><a class="si-backref" href="#ref_f66">66</a><span class="si-footnote-text">. Orijinalde İngilizce: <em>those who writes biographies, are my proper meat for they dwell more on motives than events, more on what issues from within than happens without. That is why above all others Plutarch is the man for me</em>. (Y.N.)</span></div>
			<div class="si-footnote html5_aside epub-type_footnote" id="f67"><a class="si-backref" href="#ref_f67">67</a><span class="si-footnote-text">. Orijinalde İngilizce: <em>spoil everything. They want to chew our meat for us, they assume the right to judge history and accordingly distort to their own bias</em>. (Y.N.)</span></div>
			<div class="si-footnote html5_aside epub-type_footnote" id="f68"><a class="si-backref" href="#ref_f68">68</a><span class="si-footnote-text">. Orijinalde Fransızca: <em>Le reste est littérature</em>. (Y.N.)</span></div>
			<div class="si-footnote html5_aside epub-type_footnote" id="f69"><a class="si-backref" href="#ref_f69">69</a><span class="si-footnote-text">. Orijinalde İngilizce: <em>with its variety of matter reading above all awakens [my] reasoning power</em>. (Y.N.)</span></div>
			<div class="si-footnote html5_aside epub-type_footnote" id="f70"><a class="si-backref" href="#ref_f70">70</a><span class="si-footnote-text">. Orijinalde İngilizce: <em>It puts my judgement to work, in my memory</em>. (Y.N.)</span></div>
			<div class="si-footnote html5_aside epub-type_footnote" id="f71"><a class="si-backref" href="#ref_f71">71</a><span class="si-footnote-text">. Orijinalde İngilizce: <em>When I lately retired to my house I resolved, as far as I could, to meddle in nothing, but to pass in peace and privacy what little time I had to live. It seemed to me I could not better gratify my mind than by giving it full leisure to dwell in its own thoughts and divert itself with them. And I hoped that with the passage of time, it could do this with greater ease as it became more settled and ripe. But the contrary was the case. Like a horse broke loose, it gave itself a hundred times more rein. There rose in me a horde of chimerae and fantastic creatures, one upon the other, without order or relevance. To contemplate more coolly] their queerness and ineptitude I began to put them in writing – hoping in time to make my mind ashamed of itself. A mind which has no set goal loses itself. To be everywhere is to be nowhere. No wind serves the man bound for no port</em>. Alıntı için bkz. [Martin Lowenthal: The] Autob[iography of Michel de Montaigne, s.] 146. (Y.N.)</span></div>
			<div class="si-footnote html5_aside epub-type_footnote" id="f72"><a class="si-backref" href="#ref_f72">72</a><span class="si-footnote-text">. Orijinalde İngilizce: <em>By tossing my ideas about – samples cut from the cloth and pieced together without pattern or promise – I am bound neither to answer for them nor stick to them. I can drop them when I please; and return to my doubt and uncertainty, and to my dominant form which is ignorance</em>. Alıntı için bkz. [Martin Lowenthal: The] Autob[iography of Michel de Montaigne, s.] 148. (Y.N.)</span></div>
			<div class="si-footnote html5_aside epub-type_footnote" id="f73"><a class="si-backref" href="#ref_f73">73</a><span class="si-footnote-text">. Orijinalde İngilizce: <em>I often make others say for me what I cannot say so well myself. I do not count up my borrowings: I weigh them</em>. (Y.N.)</span></div>
			<div class="si-footnote html5_aside epub-type_footnote" id="f74"><a class="si-backref" href="#ref_f74">74</a><span class="si-footnote-text">. Orijinalde İngilizce: <em>Among so many things to borrow I am glad if I can steal something and change and disguise it for some new end</em>. (Y.N.)</span></div>
			<div class="si-footnote html5_aside epub-type_footnote" id="f75"><a class="si-backref" href="#ref_f75">75</a><span class="si-footnote-text">. Orijinalde İngilizce: <em>I am not undertaking to be responsable to others in my writing when I am not responsible for them to myself or even satisfied with them. The man who is in search of information should fish for it in waters where it swims</em>. (Y.N.)</span></div>
			<div class="si-footnote html5_aside epub-type_footnote" id="f76"><a class="si-backref" href="#ref_f76">76</a><span class="si-footnote-text">. Orijinalde İngilizce: <em>Neither my stories nor my quotations are always meant to serve as a[n] example, an authority or an ornament</em>. (Y.N.)</span></div>
			<div class="si-footnote html5_aside epub-type_footnote" id="f77"><a class="si-backref" href="#ref_f77">77</a><span class="si-footnote-text">. Orijinalde İngilizce: <em>far from please me when I review them. They disgust me</em>. (Y.N.)</span></div>
			<div class="si-footnote html5_aside epub-type_footnote" id="f78"><a class="si-backref" href="#ref_f78">78</a><span class="si-footnote-text">. <em>Orijinalde İngilizce: useless and impertinent scribblers</em>. (Y.N.)</span></div>
			<div class="si-footnote html5_aside epub-type_footnote" id="f79"><a class="si-backref" href="#ref_f79">79</a><span class="si-footnote-text">. Orijinalde İngilizce:<em> I am less a writer of books than anything else. My business is to shape my life – this is my only trade and calling</em>. (Y.N.)</span></div>
			<div class="si-footnote html5_aside epub-type_footnote" id="f80"><a class="si-backref" href="#ref_f80">80</a><span class="si-footnote-text">. (Lat.) Fiilen, gerçekte. (Y.N.)</span></div>
		</div>
	</body>
</html>