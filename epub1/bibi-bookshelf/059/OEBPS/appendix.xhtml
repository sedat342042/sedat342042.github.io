<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Montaigne</title>
	<link href="main.css" rel="stylesheet" type="text/css"/>
</head>
<body class="appendix epub-type_appendix">
	<div class="container html5_section">
		<h1 class="app-header">Montaigne ve çağı</h1>
		<div class="date-area html5_section">
			<p><span>1533</span>Michel Eyquem de Montaigne, Pierre de Montaigne’in en büyük oğlu olarak 28 Şubat tarihinde doğar. Onun doğumundan bir yıl önce, 1532’de, Machiavelli’nin <em>Prens</em> adlı ünlü eseri yayımlanmıştır. Yine 1532’de, Rabelais <em>Gargantua</em> adlı ünlü eserini yazmaya başlar. Montaigne, bakımı için bir ebeye verilir.</p>
		</div>
		<div class="date-area html5_section">
			<p><span>1535</span>Montaigne, Horstanus adında bir Alman eğitmene teslim edilir. Fransızca bilmeyen Horstanus, çocuğu Latince eğitir.</p>
		</div>
		<div class="date-area html5_section">
			<p><span>1536</span>Fransız din reformcusu Jean Calvin’in (1509-1564) kısa sürede Protestanlığın temel kuramsal eseri niteliğini kazanacak olan “Christianae Religions Institutio” (Hıristiyan Dininin Kurumları) adlı kitabı, İsviçre’nin Basel şehrinde basılır. Kalvenizmin kurucusu olan Calvin, 1541-1564 yılları arasında Cenevre’de kurduğu bağnaz din devleti için bu eserin içinde dile getirdiği ilkeleri bir anayasa sertliğiyle uygular.</p>
		</div>
		<div class="date-area html5_section">
			<p><span>1539-46</span>Michel, Portekizli hümanist Andrea Gouvéa’nın yönetimindeki Collège de Guyenne’e gönderilir. Okulun kadrosunda, çağın en büyük pedagoji uzmanlarından biri sayılan ve öğrenciler için kaleme aldığı <em>Colloquia</em> adlı kitabı ölümünden üç yüz yıl sonrasına kadar kullanılan Mathurin Cordier (1480-1564) ve Latin klasiklerinden yaptığı çevirilerle ünlenen Fransız hümanisti Elie Vinet (1509-1587) gibi adlar da bulunmaktadır.</p>
		</div>
		<div class="date-area html5_section">
			<p><span>1543</span>Ünlü gökbilimci Kopernik ölür ve gökteki cisimlerin hareketlerini konu alan başyapıtı <em>De revolution: bus [orbium coelestium]</em> (Göksel Kürelerin Dönüşleri Üzerine) yayımlanır.</p>
			<p class="indention">Montaigne’in okuduğu dönemde, 1545 yılında, Fransa Kralı I. François’nın emriyle Protestanlara yönelik ilk saldırılar ve kıyımlar başlar. Paris’te ve çeşitli taşra kentlerinde insanlar, cadı oldukları suçlamasıyla yakılır.</p>
		</div>
		<div class="date-area html5_section">
			<p><span>1546</span>Montaigne, Bordeaux Koleji’ndeki eğitiminin ardından Toulouse Üniversitesi’nde hukuk eğitimi alır. Aynı dönemde güneybatı Fransa’da ve Bordeaux şehrinde başlayan Protestan ayaklanmaları kanlı bir şekilde bastırılır.</p>
		</div>
		<div class="date-area html5_section">
			<p><span>1554</span>Montaigne’in babası Pierre Eyquem, Bordeaux belediye başkanı olur. Ailenin yaşadığı şato onarılır ve yapıya kuleler eklenir. 21 yaşındaki Michel de Montaigne, Périgueuz’da Soruşturma Dairesi üyeliğine getirilir. Aynı yıl en yakın dostu Etienne de la Boëtie (1530-1563), Bordeaux’da Yüksek Mahkeme üyesi olur. Genç yaşta anarşist görüşleriyle ün kazanan Etienne de la Boëtie, yargıçlık ve yazarlık da yapar. Fakat en kalıcı ününü kimilerine göre, zamanın en büyük deneme yazarı ve kültür insanı olan Michel de Montaigne’in en yakın dostu kimliğiyle kazanır. Fransa tarihinde modern siyaset felsefesinin kurucularından biri olarak da tanınan Etienne de la Boëtie, mutlak monarşiye karşı bir eleştiri olarak ve henüz 19 yaşındayken kaleme aldığı <em>Gönüllü Kulluk Üzerine Söylev</em> başlıklı yazısı ile sonradan Rousseau’nun ve Tom Paine’in öncülerinden sayılmıştır: “Sayısız insanın isteyerek, dahası köle gibi tek bir tirana boyun eğmeleri, ne kadar utanç verici ve haysiyet kırıcı! Onlara mülkiyet üzerinde, ana ve babaları üzerinde, karıları ve çocukları üzerinde, dahası kendi hayatları üzerinde hiçbir hak tanımayan bir tiran – nasıl bir insandır böyle biri? O, ne bir Hercules’tir ne de bir Samson’dur! Çoğunlukla halkın arasında bir cüceden, en yavşak korkaktan başka biri değildir – iktidarının asıl kaynağı, kendi gücü değildir; o, çoğu zaman en aşağılık fahişelere kölelik eder. Ona boyun eğenler, ne kadar aşağılık yaratıklardır! İki, üç ya da dört kişi tek bir kişiye karşı baş kaldırmadıklarında, bu anlaşılabilir bir cesaret eksikliğidir. Fakat yüzlerce ve binlerce insan tek bir kişinin vurduğu zincirlere sabır gösterdiklerinde, insanoğlunun saygınlığından ve irade özgürlüğünden geriye ne kalır? ... Bir tirandan kurtulmak için zorbalık şart değildir. Ülke artık ondan bıktığında, o kendiliğinden yıkılır. Yeter ki, aşağılanmış ve köleleştirilmiş olan halk onun elinden bütün haklarını alsın. Özgür olabilmek için, boyunduruktan kurtulmaya yönelik sağlam bir irade yeterlidir ... Bundan böyle köle olmayacağınız konusunda kesin karar alın – işte o zaman özgür olursunuz! Tirandan desteğinizi geri çekin, işte o zaman o, altından kaidesi çekilmiş bir sütun gibi yıkılacak ve paramparça olacaktır.”</p>
			<p class="indention">Zaman içerisinde yazının başlığı, daha çarpıcı olan <em>Le Contr</em> (Tek’e Karşı) başlığıyla değiştirilmiştir. 1548’de kaleme alınan bu ateşli ve radikal satırlar, aslında serinkanlı ve dikkatli bir insan olan Montaigne’in kendisinden üç yaş büyük olan bu delikanlıya yakınlık duymasına yol açmış ve böylece tarihin en ünlü dostluklarından biri kurulmuştur.</p>
		</div>
		<div class="date-area html5_section">
			<p><span>1557</span>Montaigne, Bordeaux Yüksek Mahkemesi’ne üye seçilir.</p>
		</div>
		<div class="date-area html5_section">
			<p><span>1559-63</span>Paris’e, kraliyet sarayına çeşitli ziyaretler yapar.</p>
		</div>
		<div class="date-area html5_section">
			<p><span>1562</span>Ekimi’nde kraliyet ordusu ile birlikte Rouen’e gider; burada üç Brezilyalı yerli ile karşılaşır. Bu karşılaşmaya <em>Denemeler</em>’inde yer verecektir.</p>
		</div>
		<div class="date-area html5_section">
			<p><span>1563</span>En yakın dostu Etienne de la Boëtie, 18 Ağustos günü Germignan’da ölür. Montaigne, bu olayı babasına uzun bir mektup yazarak bildirir. Dostunu 32 yaşındayken yitirmek Montaigne’i öylesine etkilemiştir ki, <em>Denemeler</em>’inde ondan söz etmesinin yanı sıra, Etienne de la Boëtie’nin ölümünü, Platon’un Sokrates’in ölümünü tasvir etmesini çağrıştırır bir üslupla kaleme alır. Bu olayın üzerinden on yedi yıl gibi uzun bir süre geçtikten sonra bile, dostunun ölümünü yaşamında kendisini en çok etkilemiş olan deneyim diye nitelendirir.</p>
		</div>
		<div class="date-area html5_section">
			<p><span>1565</span>Montaigne, Bordeaux Yüksek Mahkemesi’ndeki bir meslektaşının kızıyla evlenir.</p>
		</div>
		<div class="date-area html5_section">
			<p><span>1568</span>Montaigne’in babası Pierre Eyquem ölür. Michel de Montaigne, en büyük oğul olarak Montaigne mülkünün sahibi ve efendisi olur.</p>
		</div>
		<div class="date-area html5_section">
			<p><span>1570</span>Yüksek Mahkeme’deki üyeliğini Florimond de Raemond’a satarak Paris’e gider. Amacı, ölen dostu Etienne de la Boëtie’nin yayımlanmamış çevirileri ile Latince ve Fransızca kaleme almış olduğu şiirleri bastırmaktır.</p>
		</div>
		<div class="date-area html5_section">
			<p><span>1571</span>Montaigne’in şatosundaki kitaplıkta bulunan yazıt: “Hazreti İsa’nın doğumunun 1571. yılında, Mart’ın ilk gününün arifesinde, sarayda köle gibi çalışmaktan ve resmî görevlerin yükünden çoktandır yorgun düşmüş, ama henüz gücü yerinde olan otuz sekiz yaşındaki Michel de Montaigne, sanatın bakir kucağında dinlenmeye karar vermiştir. Kaderi, atalarının bu sakin yuvasının elinde kalmasına izin verirse, büyük bir bölümü geride kalmış bir yaşamın kalan akışını burada, sessizlik ve güvenlik içinde tamamlayacaktır. Michel de Montaigne, burayı özgürlüğe, sessizliğe ve çalışmaya adamıştır.”</p>
			<p>Aynı yılın 28 Ekim günü Montaigne’in hayatta kalacak olan tek kızı dünyaya gelir. Öteki beş kızı doğumlarından sonra ancak ya birkaç gün ya da birkaç hafta yaşayabilmişlerdir.</p>
		</div>
		<div class="date-area html5_section">
			<p><span>1572/73</span>Montaigne, <em>Denemeler</em>’in 1. cildinin ana bölümlerini kaleme alır.</p>
		</div>
		<div class="date-area html5_section">
			<p><span>1577/78</span>Safrakesesindeki taşlar yüzünden ömrü boyunca çekeceği rahatsızlıkların başlaması.</p>
			<p class="indention"><em>Denemeler</em>’in 2. cildinin ana bölümleri ile 1. cildin daha kişisel diye nitelendirilebilecek bölümlerinin yazılması.</p>
		</div>
		<div class="date-area html5_section">
			<p><span>1580</span><em>Denemeler</em>’in ilk basımının (1. ve 2. ciltler) Bor-    deaux’da yayımlanması.</p>
			<p class="indention">Montaigne, Avrupa’da 17 ay sürecek ve çeşitli kaplıca yerlerini de içine alan uzun bir yolculuğa çıkar. Bu arada Floransa’ya ve Roma’ya da gider. 29 Aralık’ta Papa XIII. Gregor tarafından kabul edilir.</p>
		</div>
		<div class="date-area html5_section">
			<p><span>1581</span>Loreto, Floransa ve Pisa üzerinden dönüş yolculuğuna başlar. Bu arada Lucca Kaplıcaları’na vardığında, 7 Eylül günü, Bordeaux Belediye Başkanlığı’na seçildiğini haber alır. 30 Kasım’da Montaigne Şatosu’na döner.</p>
		</div>
		<div class="date-area html5_section">
			<p><span>1582</span><em>Denemeler</em>’in (1. ve 2. ciltler) Bordeaux’da bazı düzeltmeler ve eklemelerle yapılan ikinci basımı. “Bordeaux şehrinin meseleleri ile ilgili” olarak Paris yolculuğu.</p>
			<p>1583Montaigne, ikinci bir dönem için tekrar Bordeaux Belediye Başkanlığı’na seçilir.</p>
		</div>
		<div class="date-area html5_section">
			<p><span>1585</span>Haziran ayında çıkan veba salgını tarihçi Gauffreteau’nun kayıtlarına göre altı ayda 14.000 kişinin ölümüne yol açar. Belediye başkanlığı 31 Haziran’da son bulacak olan Montaigne, Bordeaux’ya geri dönmez ve görevini salgının bulunmadığı bir bölgede devreder.</p>
		</div>
		<div class="date-area html5_section">
			<p><span>1587</span><em>Denemeler</em>’in (1.ve 2. ciltler) ilk Paris baskısı.</p>
		</div>
		<div class="date-area html5_section">
			<p><span>1588</span>Montaigne, <em>Denemeler</em>’in dördüncü basımı için Paris’e gider. Bu basıma 3. ciltle birlikte, ilk iki cilde yapılan ekler de dahil edilir.</p>
		</div>
		<div class="date-area html5_section">
			<p><span>1589-92</span><em>Denemeler</em>’in yeni bir basımı için gerekli hazırlıkların yapılışı. Bu basım, bini aşkın ekleme içermektedir.</p>
		</div>
		<div class="date-area html5_section">
			<p><span>1590</span>Montaigne’in kızı Leonor, François de la Tour ile evlenir.</p>
			<p class="indention">Montaigne, Fransa Kralı IV. Henri’ye “siyasi vasiyetnamem” diye adlandırdığı mektubunu gönderir. Kral, bu mektuba Saint-Denis’deki askerî kampından, Montaigne’i kendisine katılması ve devlette bir görev kabul etmesi için yaptığı davetle karşılık verir.</p>
		</div>
		<div class="date-area html5_section">
			<p><span>1591</span>Montaigne’in bir kız torunu dünyaya gelir.</p>
		</div>
		<div class="date-area html5_section">
			<p><span>1592</span>Michel de Montaigne, 13 Eylül günü ölür. Ölümüne dair yalnızca ikinci elden bilgiler vardır. Etienne Pasquier, Montaigne’in rahip yanındayken, tam bir Hıristiyan gibi ölmüş olduğunu yazar. Pierre de Brach’a göre ise Montaigne, ölümü soğukkanlı bir şekilde kabullenmiş, sadece ölürken yanında “ruhundaki son imgeleri emanet edebileceği” bir dostun bulunmayışından yakınmıştır.</p>
		</div>
	</div>
</body>
</html>