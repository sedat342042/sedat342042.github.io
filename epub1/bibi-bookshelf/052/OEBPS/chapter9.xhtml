<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
	<title>Joseph Fouche</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:23bf8772-c1bc-6f88-8644-124839339a58"/>
</head>
<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0238.01"/></div>
	<section class="container">
		<h1>9</h1>
		<h1 class="lvl1">Düşüş ve Ölümlülük</h1>
		<h1 class="punto">1815-1820</h1>
		<p>28 Temmuz 1815’te –Napoléon’un yüz günlük iktidar oyunu bitmiştir– XVIII. Louis, beyaz atların çektiği şaşaalı arabasıyla kenti Paris’e girer. Karşılama olağanüstüdür. Fouché iyi çalışmıştır. Sevinç çığlıkları atan insanlar arabanın etrafını sararlar, evlerden beyaz bayraklar dalgalanır, beyaz bayrağı olmayanlar hemen el bezlerini, masa örtülerini bastonlara<a id="GBS.0238.02"/> geçirip aceleyle pencerelere takarlar. Akşamleyin kent binlerce ışıkla parlamaktadır; aşırı sevinç içindeki insanlar İngiliz ve Prusya işgal güçlerinin subaylarıyla bile dans ederler. Tek bir düşmanca çığlık duyulmaz, büyük bir titizlikle tetikte bekletilen jandarmaya gerek kalmamıştır; gerçekten de Hıristiyan Âleminin Kralı’nın yeni Polis Bakanı, yeni efendisi için her şeyi mükemmel hazırlamıştır.<a id="GBS.0238.03"/> Otranto Dükü daha bir ay önce İmparatoru Napoléon’u en sadık adamı olarak saygıyla karşıladığı Tuileries’de XVIII. Louis’yi beklemektedir, yirmi iki yıl önce yine aynı sarayda ölüm fermanını imzaladığı “Zorba” hükümdarın kardeşi XVIII. Louis’yi. Ancak şimdi Kutsal Louis’nin soyundan gelen Kral’ın önünde saygıyla yerlere kadar eğilmekte ve mektuplarını “Majestelerinin en sadık, en bağlı kulunun<a id="GBS.0238.04"/> saygılarıyla” (kendi eliyle yazdığı bir düzine raporda kelimesi kelimesine bunlar yazılıdır) diye imzalamaktadır. Fouché’nin karakter cambazlıklarının tüm o sıçrayışları arasında bu, en cüretkâr olanıydı, fakat bu sıçrayış onun politika ipindeki son sıçrayışı olacaktı. Elbette şimdilik her şey muhteşem gidiyordu. Kral kendisini tahtında güvende hissetmediği sürece Mösyö Fouche gibi birine yaslanmakta<a id="GBS.0238.05"/> sakınca görmeyecekti. Ayrıca şimdilik her yana cambazlık yapmasını bilen böyle bir Figaro’ya ihtiyaç vardı. Öncelikle seçimlerde; çünkü saray Meclis’te güvenilir bir çoğunluk elde etmek istiyordu; bunun için bu “denenmiş” cumhuriyetçi ve halk adamı eşsiz biriydi. Ayrıca halledilmesi gereken bir sürü sevimsiz kanlı iş vardı: Bütün bunlar için bu aşınmış eldiveni niçin kullanmasın ki? İş bittikten<a id="GBS.0239.01"/> sonra onu atabilir, böylece kendi elleri de kirlenmemiş olurdu.</p>
		<p>Böylesi kirli bir işin daha ilk günlerde halledilmesi gerekiyordu. Gerçi Kral sürgündeyken, genel bir af çıkaracağına, iktidarı zorla ele geçiren Napoléon’un yüz günlük iktidarı sırasında ona hizmet edenleri kovuşturmayacağına dair söz vermişti vermesine, ama masaya oturulduğunda her şey olduğundan başka görülür: Krallar tahta<a id="GBS.0239.02"/> oturdukları takdirde yapmaya söz verdikleri şeyleri çok ender yerine getirirler. Sadık olmalarıyla pek kibirlenen öfkeli kralcılar, Kral’ın tahtından emin olduktan sonra yüz gün boyunca kraliyetin bayrağından uzaklaşanların cezalandırılmalarını talep ederler. Kraldan daha kralcı olan bu kişilerin sert bir şekilde bastırması karşısında XVIII. Louis pes eder. Polis Bakanı’na da bu pis işi yapmak ve<a id="GBS.0239.03"/> yasaya aykırı davrananların listesini çıkarmak düşer.</p>
		<p>Otranto Dükü için bu görev hiç de hoş değildir. Gerçekten de bu kadar küçük bir şey için insanları cezalandırmak gerekir mi, gerçekten de bu insanlar yalnızca en mantıklı şeyi yaptıkları ve güçlüye, kazanana yanaştıkları için cezalandırılmalılar mı? Hem sonra, Hıristiyan Âleminin Kralı’nın Polis Bakanı, böyle bir listenin en başına aslında<a id="GBS.0239.04"/> Otranto Dükü’nün, Napoléon’un Polis Bakanı’nın, yani kendi adının yazılması gerektiğini anımsar. Tanrı biliyor ya, pek sevimsiz bir durumdur bu. Fouché önce bir hileyle bu nahoş görevi almamaya çalışır. Beklenildiği gibi gerçekten suçlu olan otuz-kırk kişinin bulunduğu bir liste yapmak yerine, herkesi şaşırtacak bir şekilde üç yüz, dört yüz, evet, hatta bazılarının iddia ettiği gibi, bin kişinin<a id="GBS.0239.05"/> isminin yazılı olduğu birkaç tomar kâğıt getirir ve ya bu insanların hepsinin cezalandırılması gerektiğini ya da hiçbirinin ceza görmemesi gerektiğini söyler. Kral’ın böyle bir cesaret göstermeyeceğini ve bu işin de kapanacağını umut eder; ancak ne yazık ki bakanlar kurulunun başında da kendisi gibi bir tilki olan Talleyrand oturmaktadır. Talleyrand arkadaşı Fouché’nin köşeye sıkıştığını hemen fark<a id="GBS.0240.01"/> eder ve onu daha da sıkıştırmak için biraz daha bastırır. Acımasızca listeyi alır, sadece dört düzine isim bırakıp diğerlerini siler ve listeyi Fouché’ye vererek bu sevimsiz işi, ölüm ve sürgün cezalarının uygulanmasını ona yükler.</p>
		<p>Fouché’nin bu durumda yapması gereken en akıllıca şey, şapkasını giyip sarayın kapısını çekmek ve arkasına bakmadan gitmekti. Fakat Fouché’nin zayıf yanları birçok<a id="GBS.0240.02"/> kez vurgulandı: Hırsı, her şeye akıl erdiriyordu da, sadece bir şeyi bilmiyordu: zamanında çekilmeyi. Fouché kendiliğinden bakanlık koltuğunu bırakmaktansa, her türlü öfkeyi, nefreti ve kızgınlığı üzerine çekmeyi tercih ederdi. Böylece herkesin öfkesini çekecek bir ceza listesi hazırlanır, içinde Fransa’nın en ünlü, en soylu kişilerin adları vardır, altında da eski Jakoben Fouché’nin imzası. “<em><a id="GBS.0240.03"/>L’organisateur</em> <em>de la victoire”, </em>yani zaferin mimarı, Cumhuriyet’in yaratıcısı Carnot vardır, sayısız savaşların galibi ve Rusya Seferi’nden kalanları kurtaran Mareşal Ney, geçici hükümet döneminden, Kurucu Meclis ve Devrim döneminden tüm arkadaşları vardır bu listede. Ölüm ya da sürgün anlamına gelen bu korkunç listede tüm isimler, son yirmi yılda başarılarıyla Fransa’ya ün getiren tüm insanların<a id="GBS.0240.04"/> isimleri vardır. Tek bir isim eksiktir, Joseph Fouché’nin, Otranto Dükü’nün ismi.</p>
		<p>Daha doğrusu eksik değildir. Otranto Dükü’nün de ismi vardır listede, fakat Napoléon’un suçlanan ve aşağılanan bakanlarından biri olarak değil, tüm arkadaşlarını ölüme ya da sürgüne gönderen Kral’ın bakanı olarak: cellat olarak.</p>
		<p class="lvl1">Kral, bir zamanların Jakobeni Fouché’ye kendisini alçaltarak vicdanına indirdiği<a id="GBS.0240.05"/> böyle sert bir vuruş, onu küçülten böylesine aşağılayıcı bir darbe için teşekkür etmeyi ihmal etmez. Joseph Fouché’yi, Otranto Dükü’nü en yüksek bir şekilde son defa onurlandırır. Beş yıldır dul olan Fouché yeniden evlenmeye karar vermiştir, üstelik bir zamanlar hiddetle karşı olduğu o “aristokrat kanı”nı taşıyan, kral soyundan gelen biriyle, Kontes Castellane  ile yüksek aristokrasiden biriyle,<a id="GBS.0241.01"/> Nevers’deyken söylemekten pek hoşlandığı “kanunun kılıcının üzerlerine inmesi gereken haydut çetesi” dediği sınıftan biriyle. Fakat Nevers’den bu yana bir zamanların Jakobeni, elleri kanlı Joseph Fouché görüşlerini tamamen değiştirmişti ve şimdi 1 Ağustos 1815’te Kilise’ye gidiş nedeni, 1793’te olduğu gibi, “bağnazlığın utanç verici nesnelerini”, Hazreti İsa heykellerini ve diğer kutsal eşyaları<a id="GBS.0241.02"/> çekiçle parçalamak değil, aksine soylu nişanlısıyla başında piskoposluk tacı bulunan –1793’te bir eşeğin kulaklarına böyle bir taç takıp alay ettiği hâlâ akıllarda– rahibin önünde diz çöküp kutsanmaktı. Soyluların eski bir geleneğine göre –Otranto Dükü bir Castellane kontesiyle evlendiğinde nelerin olacağını biliyordu– evlilik akdi sarayın ve soyluların ileri gelenleri tarafından imzalanacaktı. XVIII.<a id="GBS.0241.03"/> Louis, kardeşinin katilinin en soylu ve en soysuz tanığı olarak dünya tarihinde eşi benzeri bulunmayan bu belgeyi kendi eliyle imzalayan ilk kişi olur.</p>
		<p>Bu kadarı fazlaydı, hem de çok fazla. Hatta haddinden fazla. Giyotine gönderdiği Kral’ın kardeşine, nikâh şahidi olmasını rica eden bu kral katilinin olağanüstü cüretkârlığı, soylu çevrelerde inanılmaz bir öfke yaratır. Bu sefil düzen insanı,<a id="GBS.0241.04"/> bu çiçeği burnunda kralcı –böyle homurdanıyordu insanlar– sanki gerçekten saraya ve soylu çevreye aitmiş gibi davranıyordu. Gerçekten de böyle bir insanı, “<em>le</em> <em>plus dégoûtant reste de la révolution</em>”, Devrim’in artığı kötü bir insanı, iğrenç varlığıyla bakanlığı lekeleyen, Devrim’in pis bir safrası olan bir insanı niçin hâlâ tutmalı ki? Şüphesiz Kral’ın tekrar Paris’e gelmesinde yardımları olmuştu<a id="GBS.0241.05"/> ve Fransa’nın en iyi adamlarını yok etmede o satılık elini kullandığı da doğruydu. Ama artık onu defetmenin zamanı gelmişti. Paris’in kapıları önünde sabırsızca bekleyen Kral’a, kan dökmeden Paris’e girebilmesi için Otranto Dükü’nü kesinlikle bakanlığa getirmesi gerektiğini söyleyen soylular, şimdilerde Fouché’nin adını bile duymak istemiyorlardı; hatırlamaktan vazgeçmedikleri tek şey, Lyon’da<a id="GBS.0242.01"/> yüzlerce papazı ve soyluyu top ateşine tutarak öldüren ve XVI. Louis’nin ölümünü isteyen Joseph Fouché diye biriydi. Otranto Dükü, Kral’ın kabul salonuna giderken bir dizi soylu kişinin artık kendisini selamlamadığını ya da kışkırtıcı bir aşağılamayla sırtını döndüğünü fark eder bir anda. Birdenbire “Lyon Kasabı”na karşı kışkırtıcı yazılar çıkar ortaya ve elden ele dolaşır, yeni bir vatansever grup<a id="GBS.0242.02"/> olan <em>Francs régénérés</em><a class="si-noteref" epub:type="noteref" href="#f93" id="ref_f93">93</a><em>, camelots du roi</em><a class="si-noteref" epub:type="noteref" href="#f94" id="ref_f94">94</a> ve “Uyanan Macaristan”ın ataları toplantılar yapar ve kraliyetin bu utanç lekesinden nihayet kurtulmasını açıkça talep ederler.</p>
		<p>Fakat iktidar söz konusu olduğunda Fouché o kadar çabuk pes etmezdi: İktidara dişlerini geçirerek sıkı sıkıya sarılırdı. Kendisini o günlerde göz hapsinde tutan bir casusun gizli raporunda Fouché’nin her bir yana tutunmaya<a id="GBS.0242.03"/> çalıştığı yazılıdır. Ne de olsa işgal güçleri hâlâ ülkedeydi: Onların kendisini Kral’a hizmet edenlere karşı koruyacaklarını düşünür. Rus Çarı’nı ziyaret eder, her gün saatlerce Wellington ve İngiliz elçisiyle görüşür, tüm diplomatik hilelere başvurur, bir yandan işgal kuvvetlerinden rahatsız olduğunu belirterek halkı kazanmaya çalışır, diğer yandan abartılı raporlarla Kral’ı korkutmaya. Waterloo<a id="GBS.0242.04"/> galibini aracı olarak Kral XVIII. Louis’ye gönderir, ardından da bankacıları, kadınları ve en sonunda da dostlarını. Hayır, Fouché gitmek istemiyordu: Bu mevki için vicdanı yüksek bir değer ödemişti, o nedenle bu suçlamalara karşı çaresiz biri gibi kendini savunmaya çalışacaktı. Gerçekten de birkaç hafta sonra usta bir yüzücü gibi kâh yan, kâh sırtüstü yatarak politika dünyasının denizinde batmamayı<a id="GBS.0242.05"/> başarır. Bütün bu geçen süre içinde o casusun belirttiği gibi etrafa karşı umutlu olduğunu sergilemişti, belki de gerçekten umutluydu. Çünkü yirmi beş yıl boyunca Fouché hep yukarıya doğru yükselmişti. Bir Napoléon, bir Robespierre ile baş etmiş biri, birkaç aptal soylu ile mi baş edemeyecekti? Ezelden beri insanları küçümseyen bu adam, nicedir insanlardan korkmuyordu, o, dünya tarihinin en büyüklerini<a id="GBS.0243.01"/> kandırabilmiş ve onlardan daha uzun süre ayakta kalmıştı.</p>
		<p class="lvl1">Fakat satılık insanların bu eski komutanı, bu kurnaz insan sarrafının hâlâ öğrenemediği ve herhalde kimsenin de öğrenemeyeceği bir şey vardı: hayaletlerle savaşmak. Fouché, geçmişin bir hayaletinin intikam peşinde koşan Erinyeler<a class="si-noteref" epub:type="noteref" href="#f95" id="ref_f95">95</a> gibi kraliyet sarayında dolaştığını unutmuştu: XVI. Louis ve Marie Antoinette’in öz kızları, ailenin o<a id="GBS.0243.02"/> büyük katliamdan kurtulmuş yegâne bireyi Angoulême düşesi. Kral XVIII. Louis öyle ya da böyle Fouché’yi bağışlayabilirdi; ne de olsa bu Jakoben’e tahtını borçluydu ve böylesi bir miras bazen (tarihte örnekleri vardır) en yüksek sınıflarda bile kardeş acısını unutturabilirdi. Onun için bağışlamak kolaydı, çünkü XVIII. Louis o korkunç dönemi bizzat yaşamamıştı; XVI. Louis ile Marie Antoinette’in kızları<a id="GBS.0243.03"/> Angoulême düşesinin ise çocukluğuna ait korkunç anıları vardı. Unutamayacağı anıları vardı ve hiçbir şekilde yatıştırılamayacak nefret duygularıyla doluydu: Bu Jakoben’i, bu korku insanını bağışlayamayacağı kadar çok şey yaşamıştı bedeniyle ve ruhuyla. Daha küçük bir çocukken Saint-Could Sarayı’ndaki o akşamı korku içinde yaşamıştı, kapıdaki nöbetçileri öldürüp kanla yıkanmış ayakkabılarıyla<a id="GBS.0243.04"/> anne ve babasının karşısına dikilen <em>sans-culottes</em><a class="si-noteref" epub:type="noteref" href="#f96" id="ref_f96">96</a> halk yığınını görmüştü. Aynı akşam dördü de, annesi, babası ve erkek kardeşiyle birlikte bir arabaya sıkıştırılmış, “Fırıncı, fırıncının karısı, fırıncının çocukları!” diye alaycı sevinç çığlıkları atan halkın arasından geçerek, her an ölümle burun buruna, Paris’e, Tuileries’ye sürüklenmişti. 10 Ağustos’u yaşamıştı, halk yığınlarının ellerindeki<a id="GBS.0243.05"/> baltalarla annesinin yatak odasının kapısını kırıp girdiklerini, babasıyla alay ederek başına kırmızı bir bere geçirdiklerini, göğsüne mızrak dayadıklarını görmüştü; Temple Zindanı’ndaki korkunç günleri ve annesinin kız arkadaşı Lamballe düşesinin saçları kandan yapış yapış olmuş, kanlar içindeki başının bir mızrağın ucunda pencerelerine doğru kaldırıldığını yaşamıştı. Giyotine götürülen babası<a id="GBS.0244.01"/> ve dar bir odaya atılarak pisliğe ve ölüme terk edilen erkek kardeşiyle vedalaştığı akşamı nasıl unutabilirdi? Günlerce kendisini sorguya çeken ve annesi Marie Antoinette’in küçük oğluyla cinsel ilişkiye girdiğini söylemesi ve mahkemede annesine karşı tanıklık yapması için kendisine işkence eden Fouché’nin kırmızı bereli arkadaşlarını nasıl unutabilirdi? Annesinin kollarından koparıldığı ve onu<a id="GBS.0244.02"/> giyotine götüren arabanın kaldırımlarda çıkardığı gürültüyü duyduğu ânı, içinden nasıl söküp atabilirdi? Hayır, o, XVI. Louis ve Marie Antoinette’in kızı, Temple Zindanı mahkûmu, bu korkunç olayları XVIII. Louis gibi gazetelerden okumamış ya da üçüncü şahıslardan duymamış, bizzat yaşamıştı; bu olaylardan korkmuş, ürkmüş, işkence ve azap çekmiş ve bunlar küçücük çocuk ruhunda inanılmaz yaralar açmıştı.<a id="GBS.0244.03"/> Babasının katillerine, annesinin işkencecilerine, çocukluğunu kâbusa çevirenlere, tüm Jakobenlere ve devrimcilere karşı duyduğu nefreti sönmemişti ve bunların intikamı hâlâ alınmamıştı.</p>
		<p>Böyle hatıralar unutulmaz. Bu nedenle Angoulême düşesi asla ve hiçbir zaman amcasının bakanına, babasının katledilmesinde payı olan birine elini vermeyeceğine ve aynı mekânda aynı havayı solumayacağına dair<a id="GBS.0244.04"/> yemin etmişti. Tüm sarayın önünde açıkça ve meydan okurcasına nefretini gösteriyor, onu küçümsüyordu. Bu kral katilinin, kendi düşüncelerine ihanet etmiş bu insanın bulunduğu hiçbir eğlenceye, davete katılmıyordu ve düşesin, bu düzen insanını böylesine açık açık alay ederek herkesin önünde aşağılaması yavaş yavaş başkalarının da onurunu kamçılıyor ve kraliyet ailesinin tüm fertleri, artık tahtını<a id="GBS.0244.05"/> sağlama almış XVIII. Louis’den, kardeşinin katilini aşağılayarak, hakaret ederek kovmasını istiyorlardı. Hatırlanacağı üzere XVIII. Louis, Fouché’yi sadece ihtiyacı olduğu için istemeye istemeye bakanlığa getirmişti. Şimdi ise artık kendisine ihtiyacı kalmadığından seve seve pasaportunu eline verebilirdi. “Zavallı düşesin bu iğrenç yüzü daha fazla görmesine izin vermemeli,” der kahkahalarla gülerek,<a id="GBS.0245.01"/> henüz hiçbir şeyden haberi olmayan ve yazılarının altına “en sadık kulunuz” diye imza atan Fouché hakkında. Ve bir başka düzen adamına, Fouché’nin Kurucu Meclis’ten ve Napoléon döneminden beri arkadaşı olan Talleyrand’a, Kral’ın bu isteğini, Fouché’nin artık Tuileries’de istenmediğini iletme görevi verilir.</p>
		<p>Talleyrand bu görevi seve seve kabul eder. Yelkenleri kraliyetin keskin rüzgârına göre<a id="GBS.0245.02"/> çevirmekte zaten o da zorlanmaktadır. Ağırlıklardan kurtulduğu takdirde, talih gemisini suda daha iyi tutabileceğini umut etmektedir. Bakanlığındaki en büyük ağırlık bu kral katilidir, eski suç ortağı Fouché’dir. Onu güverteden atmayı, görünüşte pek sevimsiz olan bu işi, bir siyaset adamının hayran olunacak ustalığı ile becerir. Kaba ya da resmî yolla bildirmez Fouché’ye koltuğundan olduğunu, hayır,<a id="GBS.0245.03"/> biçimden anlayan deneyimli bir usta olarak, kendinden emin bir soylu olarak Fouché’ye artık zamanının geldiği anlatmak için çekici bir yol bulur. XVIII. yüzyılın bu son aristokratı, komedi oyunları ve entrikaları için hep bir salon seçmiştir, bu defa da kaba bir veda için en ince biçimi tercih eder. 14 Aralık’ta Talleyrand ve Fouché bir akşam davetinde bir araya gelirler. Yenilir, içilir, havadan<a id="GBS.0245.04"/> sudan konuşulur, özellikle Talleyrand pek keyiflidir. Büyük bir kalabalık doluşmuştur etrafına; güzel kadınlar, saygıdeğer insanlar, gençler, hepsi merakla yanaşmış, üstadın söylediklerini duymaya çalışmaktadır. Gerçekten de Talleyrand o gece pek güzel konuşmaktadır, çoktan mazi olmuş günlerden, Kurucu Meclis’in tutuklama emrinden önce Amerika’ya kaçtığı dönemden bahsetmekte ve bu olağanüstü<a id="GBS.0245.05"/> ülkeyi heyecanla övmektedir. Ah, ne kadar da güzeldi orada her şey: Kızılderili kabilelerin yaşadığı balta girmemiş ormanlar, güçlü ve gizemli nehirler, güçlü Potomac ve kocaman Erieler; bu kahraman, romantik dünyanın ortasında yeni bir soy, çelik gibi, çalışkan ve güçlü, savaşta kendisini kanıtlamış ve özgürlük yemini etmiş, örnek yasaları ve inanılmaz olanakları olan bir kuşak. Evet, orada öğrenilecek<a id="GBS.0246.01"/> çok şey var, orada yeni ve daha iyi bir gelecek var, bizim tükenmiş Avrupamızdan bin kat daha canlı! Orada yaşamalı, orada faaliyete geçmeli, diyerek heyecanlı bir tonla konuşmasını sürdürür Talleyrand ve, Amerika Birleşik Devletleri’nde bir elçi olmak, buradaki her makamdan daha çekicidir, der...</p>
		<p>Birdenbire bu yapmacık coşkusunu keserek Fouché’ ye döner: “Sayın Otranto Dükü, böyle bir görevi<a id="GBS.0246.02"/> üstlenmeyi düşünmez misiniz?”</p>
		<p>Fouché sapsarı kesilir. Anlamıştır. Yaşlı tilkinin herkesin önünde, bütün sarayın gözleri önünde kendisini bakanlık koltuğundan indirip küstahça, becerikli bir şekilde kapıya koymasına içerlemiş ve öfkeden sarsılmıştır. Tek kelime yanıt vermez. Fakat birkaç dakika sonra izin isteyerek ayrılır ve evine gider, istifasını yazar. Talleyrand gecenin sonunda evine giderken<a id="GBS.0246.03"/> arkadaşlarına sinsice gülerek şöyle der: “Bu defa gırtlağına iyice çöktüm.”</p>
		<p class="lvl1">Fouché’nin herkesin önünde şiddetle yerinden edilmesini biraz olsun örtbas etmek için kendisine formalite icabı küçük bir makam verilir. Böylece <em>Moniteur</em>’de, “<em>régicide</em>”, yani kral katili Joseph Fouché Polis Bakanlığı görevinden alındı, diye değil, aksine Majesteleri Kral XVIII. Louis’nin, Ekselansları Otranto Dükü’nü<a id="GBS.0246.04"/> Dresden Sarayı’na elçi olarak atadığı yazar. Doğal olarak insanlar, Fouché’nin unvanına da, dünya tarihindeki konumuna da uymayan bu çok değersiz görevi reddedeceğini sanırlar. Ama tamamen yanılırlar. Mantığı birazcık çalışsaydı, Fouché kendisi gibi bir kral katilinin, gerici bir kralın hizmetinde kalmaya devam ettiği takdirde, sonunun geleceğini ve birkaç ay içinde dişlerini bile sökeceklerini<a id="GBS.0246.05"/> anlardı. Fakat iktidara duyduğu o dinmez açlığı, bir zamanlar o kadar cüretkâr olan kurt ruhunu tamamen köpekleştirmiştir. Nasıl ki Napoléon son âna kadar sadece tahtına değil, bir anlamı kalmayan imparatorluk unvanına da sıkı sıkı sarıldıysa, bir zamanlar ona hizmet etmiş Fouché de sözde bir bakanlığın en son ve en küçük unvanına, ondan daha onursuz bir şekilde tutunur. Ömrü boyunca başkalarının<a id="GBS.0247.01"/> hizmetkârı olmuş Fouché, öfkeyle dolu olmasına rağmen bu kez de efendisine boyun eğer ve çamur gibi iktidara yapışır. Altı ay önce kendi çabasıyla tahta oturttuğu Kralı’na “Majestelerinin bana lütfettiği bu elçilik görevini şükranla kabul ettiğimi” diye yazar elli yedi yaşındaki Fouché, yirmi milyonun sahibi bu adam kendini küçülterek. Eşyalarını toplar ve tüm ailesiyle Dresden’deki saraya doğru yola<a id="GBS.0247.02"/> çıkar ve tüm hazırlığını sanki bundan sonraki yaşamını Kral’ın elçisi olarak geçirecekmiş gibi yapar.</p>
		<p>Fakat korktuğu şey başına gelir. Hemen hemen yirmi beş yıl boyunca Fouché içgüdülerinin doğrultusunda Bourbonların geri dönmemeleri için mücadele etmişti, çünkü onlar iktidara geldiklerinde XVI. Louis’yi giyotine gönderdiği şu iki sözcüğün, “<em>la mort</em>”un hesabını soracaklarını biliyordu. Fakat<a id="GBS.0247.03"/> aptallığına doymasın, onların arasına karışıp Kral’a bağlı bir hizmetkâr olduğu takdirde, onları kandırabileceğini sanmıştı. Oysa bu defa diğerlerini değil, sadece kendini kandırmıştı. Çünkü Dresden’deki odasının yeni duvar kâğıtlarını henüz yaptırmış, masasını ve yatağını henüz hazırlamıştı ki, Fransa Parlamentosu’nda kıyamet kopmaya başlamıştı bile. Artık hiç kimse Otranto Dükü diye birinden bahsetmiyordu,<a id="GBS.0247.04"/> herkes bu saygın adı taşıyan insanın, yeni kralları XVIII. Louis’yi zaferle Paris’e getirdiğini unutmuştu – hepsi de Mösyö Fouche diye birinden, “<em>régicide</em>”den, 1792’de Kral’ı ölüme mahkûm eden Nanteslı Fouché’den, “Lyon Kasabı”ndan bahsediyordu ve 32 oya karşı 334 gibi büyük bir oy çoğunluğuyla Hıristiyan Âleminin Kutsal Kralı’na el kaldırmış” bu adamı her türlü genel affın dışında bırakarak ömür<a id="GBS.0247.05"/> boyu Fransa dışına sürgüne göndermeye karar veriyordu. Doğal olarak bu, şu an bulunduğu elçilik görevinden de alındığı anlamına geliyordu. Hiç merhamet edilmeden, doğrudan hakaret edilen ve aşağılanan “Mösyö Fouche”dir artık, ne ekselans ne şeref nişanı sahibi ne senatör ne bakan ne de saygıdeğer bir kişidir, bir tekmeyle sokağa atılmıştır, aynı zamanda Saksonya Kralı’na da Fouché’nin resmî olarak<a id="GBS.0248.01"/> Dresden’de istenmediği bildirilir. Binlerce kişiyi sürgüne gönderen Fouché, yirmi yıl sonra Kurucu Meclis’in son savaşçısı olarak vatansız, lanetlenmiş biridir ve sürgüne mahkûm edilmiştir. Dahası artık gücünü kaybettiği ve hiçbir şeyi kalmadığı için tüm partiler, olanca nefretleriyle, düşmüş olan Fouché’ye saldırırlar, tıpkı güçlü olduğu günlerde etrafını sardıkları gibi. Artık hiçbir şekilde<a id="GBS.0248.02"/> birilerine yanaşmasının, protesto etmesinin, yalvarıp yakarmasının faydası olamazdı. Gücünü kaybetmiş bir iktidar adamı, işi bitmiş bir politikacı, tüm oyunlarını oynamış bir entrikacı, yeryüzünün en zavallısıdır. Hiçbir zaman bir fikre, insanlığın manevi bir tutkusuna hizmet etmemiş, sadece insanların ve ânın geçici çıkarlarını gözetmiş olan Fouché, bu suçun cezasını biraz geç, ama faiziyle ödeyecektir.</p><div style="display:none;"><a id="GBS.0248.03"/></div>
		<p class="lvl1">Şimdi nereye? Fransa’dan sürülmüş olan Otranto Dükü önce pek telaşlanmaz. Çar’ın gözdesi değil miydi, Waterloo’dan zaferle çıkan Wellington’un güvendiği kişi, güçlü Avusturya bakanı Metternich’in arkadaşı değil miydi? İsveç tahtına oturmasına yardım ettiği Bernadottelar ona teşekkür borçlu değil miydi, peki ya Bavyera prensleri? Yıllar yılı bütün diplomatları yakından tanımamış mıydı, Avrupa’nın<a id="GBS.0248.04"/> tüm prensleri ve kralları ona yanaşmak için çabalamamış mıydı? Fouché hafiften ima ettiğinde herkesin kendi ülkesine gelmesi için yalvaracağını, kovulmuş Aristides’i<a class="si-noteref" epub:type="noteref" href="#f97" id="ref_f97">97</a> saklamak isteyeceğini sanıyordu. Oysa dünya tarihi, iktidardan düşmüş olan kişiye, iktidarda olduğu zamandan çok daha farklı davranıldığını göstermiştir. Durumunu birkaç defa ima yoluyla ifade etmesine karşın, Çar’ın sarayından<a id="GBS.0248.05"/> bir davet gelmez, aynı şekilde Wellington’dan da; Belçika, sınırlarında yeterince eski Jakobenler bulunduğunu söyleyerek kabul etmez, Bavyera dikkatli bir şekilde kıvırır, eski dostu Prens Metternich de gayet soğuk davranır, fakat Otranto Dükü ille de Avusturya’ya gitmek istemektedir ve bunu arzu ederse reddetmeyeceklerini söyler, ancak kesinlikle Viyana’ya gelmemek koşuluyla, çünkü orada kendisine<a id="GBS.0249.01"/> ihtiyaç yoktur ve İtalya’ya da kesinlikle gitmemelidir. Ancak ve ancak küçük bir eyalet kentine yerleşebilir, fakat Aşağı Avusturya ve Viyana yakınında olmamak (ve rahat durmak) koşuluyla. Gerçekten de eski dostu Metternich pek ısrar etmez. Milyoner Otranto Dükü’nün tüm servetini Avusturya topraklarına ve Avusturya devlet tahvillerine yatırma teklifi, hatta oğlunu Avusturya Ordusu’na yazdırmak istemesi,<a id="GBS.0249.02"/> Avusturya Bakanı’nın mesafeli tavrını değiştirmeye yetmez. Otranto Dükü’nün kendisini Viyana’da ziyaret etme isteğini de kibarca reddeder ve sessizce Prag’a gitmesini söyler.</p>
		<p>Böylece gerçek bir davet almadan, onurunu kaybetmiş, istenmeyen ve zorla katlanılan biri olarak Fouché yerleşmek üzere Dresden’den Prag’a geçer: Dördüncü sürgünü, sonuncu ve en korkunç sürgünü başlamıştır.</p>
		<p>Prag’da da<a id="GBS.0249.03"/> bu yüksek, daha doğrusu bulunduğu yüksekten aşağı indirilmiş konuğu pek iyi karşılamazlar, özellikle aristokrat çevre, istenmediği halde gelen bu adama sırt çevirir. Çünkü Bohemyalı soylular hâlâ Fransızca gazete okuyorlardı ve bu gazeteler o tarihlerde “Mösyö” Fouché’ye karşı nefret ve öfke dolu saldırılarını sürdürüyordu. Sık sık ve ayrıntılı bir şekilde bu Jakoben’in 1793’te Lyon’da kiliseleri<a id="GBS.0249.04"/> nasıl yağmaladığı ve Nevers’de kasaları boşalttığını yazıyordu. Bir zamanların Polis Bakanı Fouché’nin sert yumruğu karşısında tir tir titreyen ve öfkeden dişlerini sıkmak zorunda kalan tüm küçük gazeteciler şimdilerde hiç çekinmeden savunmasız Fouché’nin yüzüne tükürüyorlardı: Çark ani bir hızla tersine dönmeye başlamıştı. Bir zamanlar dünyanın yarısını göz hapsinde bulunduran Fouché’nin şimdi<a id="GBS.0249.05"/> kendisi göz hapsindeydi; yaratıcı dehasının bulduğu tüm polis yöntemlerini şimdilerde öğrencileri ve kendi yetiştirdiği memurları ustalarına karşı kullanıyorlardı. Otranto Dükü’ne gelen ya da ondan giden her mektup siyah kabineye geliyor, açılıyor, kopyası alınıyor, polis casusları her konuşmayı dinliyor ve bir üst makama bildiriyordu, çevresi dinleniyor, attığı her adım kontrol ediliyordu; Fouché<a id="GBS.0250.01"/> her yerde gözlendiğini, kuşatıldığını, dinlendiğini hissediyordu; kendi sanatı, kendi bilimi, bütün hepsi, onu bulan en becerikli kişiye, Fouché’ye acımasız bir ustalıkla uygulanıyordu. Fouché bu aşağılanmaların sona ermesi için boş yere yardım aranır, Kral XVIII. Louis’ye yazar, ancak Kral bu düşmüş adama, tıpkı Fouché’nin bir zamanlar darbeyle indirilmiş Napoléon’a yaptığı gibi yanıt vermez. Prens<a id="GBS.0250.02"/> Metternich ise Fouché’nin yazdıklarına çok çok kalem memurları aracılığıyla evet ya da hayır diyerek cevap verir. Fouché’ye rahat durmasını, olay çıkarmamasını, haklı olduğunu iddia etmekten vazgeçmesini söyler. Bir zamanlar yarattığı korku nedeniyle herkesin ilgi gösterdiği Fouché, kimse kendisinden korkmadığından beri herkesin aşağıladığı bir insan olmuştur: En büyük politika kumarbazı her şeyini<a id="GBS.0250.03"/> kaybetmiştir.</p>
		<p class="lvl1">Yirmi beş yıl boyunca şekilden şekile giren, hiçbir şekilde ele geçirilemeyen bu adam, çoğu kez kendini tehdit eden kaderinin önünden kaçabilmişti. Şimdi, yere yıkıldığı anda kaderi de acımasızca vuruyordu bu düşmüş adama. Prag’da siyasi kimliği nedeniyle yaşadıklarından sonra Joseph Fouché sıradan bir insan olarak da en acı felaketlerden birini yaşar: Hiçbir yazar, onun manen<a id="GBS.0250.04"/> aşağılanması konusunda 1817’de meydana gelen bu olay kadar yaratıcı bir şey bulamazdı. Çünkü felaketin en korkunç şekli ile trajik olan kol koladır: gülünçlük. Fouché sadece siyasi kimliği ile değil, “koca” kimliğiyle de aşağılanır. Hiç kuşkusuz yirmi altı yaşında, tablo kadar güzel aristokrat kadının elli altı yaşındaki kel kafalı, ölü gibi soluk yüzlü dul adama yanaşmasının nedeni aşk değildi.<a id="GBS.0250.05"/> Ancak pek çekici yanı olmayan bu dul, 1815’te Fransa’nın en zengin ikinci adamıydı, yirmi milyonu vardı, ekselanstı, düktü ve Hıristiyan Âleminin Kralı’nın saygın bir bakanıydı; bu nedenle, iyi bir insan olan, ancak yoksul, düşmüş taşralı bir kontes için ümit vericiydi. Genç Kontes bütün saray davetlerinde ve Saint-Germain’de Fransa’nın en soylu kadınlarından biri olarak göz kamaştırmayı düşlüyordu<a id="GBS.0251.01"/> ve gerçekten de başlangıç vaatlerle doluydu: Majesteleri evlilik akdini bizzat imzalamış, soylular ve saray mensupları kutlamak için yarış etmişti, Paris’te muhteşem bir saray, eyalette iki çiftlik ve bir şato Otranto Prensesi’ni ağırlamak için bekliyordu. Böylesi muhteşem bir yaşam ve yirmi milyon için hırslı bir kadın ruhsuz, kel kafalı, ölü yüzlü, elli altı yaşındaki biriyle evlenmeyi göze alabilirdi.<a id="GBS.0251.02"/> Ancak çok aceleci davranan Kontes parlak gençliğini para uğruna sattığı ile kalmıştı, çünkü balayından kısa bir süre sonra çok saygıdeğer bir devlet bakanının değil, Fransa’nın en aşağılanan, en nefret edilen, ülkeden kovulan, sürgüne gönderilen, bütün dünyanın küçük gördüğü “Mösyö” Fouché’nin eşi olduğunu anlamıştı. Tüm ihtişamıyla Dük kaybolmuş, onun yerine tükenmiş, öfkeli, kederli bir<a id="GBS.0251.03"/> ihtiyar gelmişti. Bu nedenle yirmi altı yaşındaki bu genç kadınla, ülkesinden sürülmüş eski bir cumhuriyetçinin oğlu olan Thibaudeau arasında Prag’da bir <em>amitié amoureuse, </em>bir aşk ilişkisi başladığında hiç kimse şaşırmadı. Gerçi bunların ne kadar arkadaş, ne kadar sevgili olduğunu kimse tam olarak bilmiyordu. Ancak bu ilişki nedeniyle fırtınalar kopar; Fouché, Thibaudeau’ya evine gelmesini yasaklar<a id="GBS.0251.04"/> ve karıkoca arasındaki anlaşmazlık ne yazık ki herkes tarafından öğrenilir. Yıllarca önünde tir tir titreyen ve onunla ilgili her olayın üzerine atlayan kralcı gazeteciler, Fouché’nin evlilik yaşamındaki hayal kırıklıkları hakkında kötü şeyler yazarlar; okurların sevinmesi için çirkin, yalan haberler yayımlarlar, genç Otranto Düşesi’nin Prag’daki genç sevgilisiyle kaçtığını yayarlar. Kısa bir<a id="GBS.0251.05"/> süre sonra Otranto Dükü girdiği her toplulukta kadınların gülmemek için kendilerini zor tuttuğunu, alaycı bakışların, gençliğinin baharındaki karısıyla görünümü hiç de çekici olmayan kendisinin üzerinde gezindiğini hisseder. Böylece bir zamanlar kendi de söylenti yaratmakta usta olan dedikodu ve skandal avcısı, kötü dedikoduların hedefi olmanın insanı ne kadar rahatsız ettiğini, insanın böyle iftiralara<a id="GBS.0252.01"/> karşı asla savaşamayacağını, en akıllıca şeyin bunlardan kaçmak olduğunu anlar. Ancak felaketle karşılaştığında içine düştüğü uçurumun derinliğini fark etmiş ve Prag’daki sürgünü cehenneme dönüşmüştür. Tekrar Prens Metternich’e başvurur ve bu katlanılmaz kenti terk etmesi ve Avusturya sınırları içinde başka bir kenti seçebilmesi için izin ister. Bir süre bekletilir. Sonunda Metternich, Fouché’ye<a id="GBS.0252.02"/> Linz’e gitmesi için izin verir: Kırgın ve yorgun adam, bir zamanlar kendisine kul köle olan dünyanın nefretinden ve alayından kurtulmak için burada inzivaya çekilir.</p>
		<p class="lvl1">Linz – bu kentin adı söylenince Avusturya’da insanlar hep gülümser, çünkü doğrudan doğruya taşrayı çağrıştırmaktadır. Kırsal kökenli küçük burjuva halkı, gemi işçileri, zanaatkârlar ve çoğunlukla yoksul insanlardan oluşuyordu,<a id="GBS.0252.03"/> eski Avusturya soylularından ancak birkaçı burada bulunuyordu. Prag gibi büyük, ünlü bir geleneği yoktu, operası, kütüphanesi, tiyatrosu, insanın başını döndüren o soyluların katıldığı baloları, eğlenceleri yoktu – gerçekten uyuklayan bir taşra kenti, eski askerlerin son günlerini geçirdiği bir yerdi. Yaşlı adam hemen hemen aynı yaşta, biri kızı, diğeri eşi olan iki genç kadınla buraya yerleşir. Büyük<a id="GBS.0252.04"/> bir ev satın alır ve yeniler, böyle bir milyoneri kentlerinde hiç görmemiş olan Linzli işletmeciler ve iş sahipleri buna çok memnun olurlar. Birkaç aile, ilginç ve paraları sayesinde kibar görünen bu yabancılarla ilişki kurmaya çalışır. Fakat aristokrat sınıfı, doğuştan soylu olan Kontes Castellane’a bir karabiber satıcısının oğlunun bile, kuru omuzlarına Napoléon’un dük paltosu geçirdiği “Mösyö”<a id="GBS.0252.05"/> Fouché’den daha uygun olduğunu düşündüğünü saklamaz. Memur kesimi ise Fouché’den uzak durmaları konusunda Viyana’dan gizli bir talimat almışlardır; böylece bir zamanlar tutkuyla çalışan Fouché, tamamen izole edilmiş ve hiç kimsenin istemediği biri olarak yaşamaya mecbur olur. Çağdaşlarından biri o tarihlerde yazdığı anılarında Fouché’nin bir balodaki durumunu şöyle anlatır: “Düşes’in etrafının<a id="GBS.0253.01"/> insanlarla çevrili olması, Fouché’nin ise bir kenarda kalması dikkat çekiciydi. Orta boylu, güçlü bir adamdı, fakat şişman değildi ve çok çirkin bir yüzü vardı. Danslı eğlencelerde sürekli altın düğmeli mavi bir frak, beyaz pantolon ve beyaz çoraplar giyerdi. Avusturya’nın büyük Leopold Nişanı’nı takardı. Genellikle şöminenin yanında yalnız başına ayakta durur ve dans edenleri seyrederdi. Bir zamanlar<a id="GBS.0253.02"/> Fransız İmparatorluğu’nun en güçlü bakanlarından biri olan bu adamın orada öyle yapayalnız, tek başına durduğunu, bir memur kendisiyle konuşmaya başladığında ya da satranç oynamaya davet ettiğinde sevindiğini gördüğümde, ister istemez dünyevi gücün ve büyüklüğün ne kadar da geçici olduğunu düşünmeden edemedim.”</p>
		<p>Ruhu tutkuyla dolu bu adamı son âna kadar ayakta tutan tek bir duygu vardı: günün<a id="GBS.0253.03"/> birinde siyasette tekrar yükselebileceği umudu. Yorgun düşmüş, tükenmiş, biraz hantallaşmış ve hatta şişmanlamış olmasına rağmen insanların kendisi gibi pek saygıdeğer birini eski makamına geri çağıracağı, çoğu kez olduğu gibi yazgısının bir kez daha kendisini karanlıktan çekip politikanın o muhteşem dünya sahnesine çıkaracağı gibi çılgınca bir düşünceyi atamaz kafasından. Sürekli olarak Fransa’daki<a id="GBS.0253.04"/> arkadaşlarıyla gizli gizli mektuplaşır; yaşlı örümcek hâlâ gizli ağlarını örmektedir, ancak bu defa bunlar Linz’teki evinin tavan arasında kalır. Başka bir isim altında yayımladığı “Bir Çağdaşının Otranto Dükü Hakkındaki Düşünceleri” başlıklı övgü yazısında yeteneğini, karakterini en canlı bir şekilde, neredeyse lirik bir üslupla anlatır, aynı zamanda düşmanlarını iyice korkutmak için Otranto<a id="GBS.0253.05"/> Dükü’nün anılarını yazmakta olduğunu ve XVIII. Louis’ye ithaf ettiği bu eserinin yakında Brockhaus’tan yayımlanacağını haber verir: Bununla aşırı derecede cüretkârlaşan insanlara, eski Polis Bakanı’nın daha atacağı oklarının, hem de pek zehirli oklarının olduğunu hatırlatmak ister. Fakat ne tuhaf, artık hiç kimse kendisinden korkmuyor, hiçbir şey onu Linz’ten koparamıyor, hiç kimse onun önerilerine,<a id="GBS.0254.01"/> yardımına ihtiyaç duymuyordu. Fransız Parlamentosu’nda sürgündekilerin geri çağrılması tartışıldığında onun adı ne nefretle ne de ilgiyle anıldı. Dünya sahnesini terk ettiği bu üç yıl, tüm rollere girmiş büyük oyuncunun unutulmasına yetmişti. Suskunluk camdan bir katafalk gibi çökmüştü üzerine. Dünyanın gözünde bir Otranto Dükü yaşamıyordu artık; sadece yaşlı bir adam, yorgun, kızgın, yalnız,<a id="GBS.0254.02"/> yabancı ve öfkeli bir adam Linz’in sıkıcı sokaklarında geziniyordu. Arada bir tüccar ya da satıcı bu hasta ve çökmüş adama şapkasını çıkarıp kibarca selam veriyordu, onun dışında yeryüzünde hiç kimse onu tanımıyor ve düşünmüyordu. Sonsuzluğun avukatı olan tarih, her zaman sadece ânı düşünen adamdan intikamı almıştı: Onu canlı canlı mezara gömmüştü.</p>
		<p class="lvl1">Birkaç Avusturyalı polis memurunun dışında<a id="GBS.0254.03"/> hiç kimsenin saymadığı Otranto Dükü öylesine unutulmuştu ki, 1819’da Metternich nihayet Otranto Dükü’ne Trieste’ye taşınmasına izin verir, çünkü güvenilir kaynaktan onun ölmek üzere olduğunu öğrenmiştir. Hiçbir şey yapmamak, her zaman çalışmaya alışkın ve yerinde duramayan bu insanı otuz yıllık hizmetinden daha fazla yormuş ve yıkmıştır. Ciğerleri iflas etmiş, sert iklime dayanamaz hale gelmiştir,<a id="GBS.0254.04"/> bu nedenle Metternich, onun ölmek üzereyken güneşli bir yere gitmesine izin verir: Trieste’ye. Oradaki insanlar bu çökmüş adamın arada bir ağır adımlarla kiliseye gittiğini, diz çöküp ellerini açtığını ve dua ettiğini görürler: Bir zamanların Fouchési, yirmi beş yıl önce kiliselerdeki kutsal nesneleri elleriyle parçalayan bu adam, kır saçlı başını eğmiş, “boş inançların gülünç sembolleri” önünde<a id="GBS.0254.05"/> diz çökmüştü, belki de bir zamanlar yaşadığı manastırın koridorlarını özlemişti. İçinde bir şeyler değişmişti, bir zamanların mücadeleci ve hırslı insanı, tüm düşmanlarıyla sadece barış içinde yaşamak istiyordu. Büyük rakibi Napoléon’un kız kardeşleri ve erkek kardeşleri –onlar da çoktandır darbeyle düşürülmüşlerdi ve dünya onları da unutmuştu– arada bir onu ziyaret ediyor ve geçmiş zamanlar üzerine<a id="GBS.0255.01"/> sohbet ediyorlardı: Tüm bu ziyaretçiler, bu adamın yorgunluktan nasıl da yumuşamış olduğunu görünce şaşırıyorlardı. Yirmi yıl boyunca dünyayı karıştırmış ve döneminin en güçlü adamlarını dize getirmiş, o korkulan ve tehlikeli adamı anımsatan tek bir iz kalmamıştı bu zavallı gölgede. Sadece barış istiyordu, huzur, bir de iyi bir ölüm. Gerçekten de ömrünün son demlerinde Tanrısıyla ve insanlarla<a id="GBS.0255.02"/> barışır. Tanrı’yla barışır: Bir zamanların mücadeleci ateisti, Hıristiyanları takibe alan, kiliselerdeki kutsal nesneleri parçalayan bu adam, aralık ayının son günlerinde “iğrenç sahtekâr”lardan birini (Jakoben olduğu günlerde böyle adlandırmıştı papazları) çağırtır ve dua etmek için birleştirdiği ellerine kutsanmış yağı sürer. İnsanlarla barışır: Çünkü ölümünden birkaç gün önce oğluna, yazı masasının<a id="GBS.0255.03"/> çekmecesini açmasını ve bütün evrakları çıkarmasını emreder. Büyük bir ateş yakılır, yüzlerce, binlerce mektup bu ateşe atılır, muhtemelen yüzlerce insanı korkudan titreten anılarına ait notlar da. Ölmek üzere olan bir insanın zayıflığı mıydı, yoksa gelecek kuşaklardan ya da bu yazıların umursanmayacağından korktuğu için miydi? Ne olursa olsun, başkalarını zor duruma düşürebileceği ve düşmanlarından<a id="GBS.0255.04"/> intikamını alabileceği her şeyi ama her şeyi yeni ve ölüme inanan birinin saygısıyla yok etmişti, ilk kez şöhret ve gücün dışındaki bir mutluluğu arıyor, insanlardan ve yaşamaktan yorgun, unutulmuşluğu özlüyordu.</p>
		<p>26 Aralık 1820’de, Baltık Denizi’nin bir limanında başlayan, alışılmışın dışında ve kadere meydan okuyan yaşam, Güney Denizi’nin Trieste kentinde sona erer. Gergin ve huzursuz bir<a id="GBS.0255.05"/> yaşam sürmüş ve ülkesinden sürülmüş bu insanın bedeni 28 Aralık’ta son yolculuğuna uğurlanır. Ünlü Otranto Dükü’nün ölüm haberi tüm dünyada önceleri öyle büyük bir ilgi uyandırmaz. Unutulan isminden yalnızca zayıf, solgun bir anılar dumanı yükselir belli belirsiz ve zaman denilen o sakin gökyüzünde hiçbir iz bırakmadan kaybolur gider.</p>
		<p>Fakat dört yıl sonra huzursuzluk tekrar başlar. Herkesi<a id="GBS.0256.01"/> korkutan bu adamın anılarının basılacağı dedikoduları yayılır, yerinden edilmiş bu adama fütursuzca yüklenmek için pek aceleci davranan iktidardaki bazı kimselerin üzerinde soğuk duş etkisi yapar bu söylenti: O tehlikeli dudaklar mezardan konuşmaya mı başlayacaktı gerçekten? Bir tarafa konulmuş evraklar sonunda polis çekmecelerinin karanlığından çıkarılacak mıydı, çok özel mektuplar ve insanların<a id="GBS.0256.02"/> ününe zarar verecek kanıtlar gün ışığına mı çıkarılacaktı? Fakat Fouché ölümünden sonra da kendisine sadık kalmıştır. Çünkü işini bilir bir yayıncının 1824’te Paris’te yayımladığı anılar, Fouché’nin kendisi gibi güvenilmezdir. Bu inatçı suskun mezarda bile tüm gerçeği söylemez; bir sır olarak kalabilmek için kıskanç bir şekilde sırlarını da buz gibi toprağa girerken yanında götürür; şüpheli, ne olduğu<a id="GBS.0256.03"/> belli olmayan ve kişiliğini asla tamamen ortaya koymayan bir insan. Fakat Fouché’nin kendisinin de çok ustaca oynadığı bu sorgulama oyunlarına bizi tekrar tekrar çeken, özellikle Fouché’nin bu kişiliğidir. Belli belirsiz izleri sürerek, bu karmaşık yaşamı ortaya çıkarmak ve sürekli değişiklik gösteren yazgısını takip ederek en garip siyasetçilerden biri olan bu adamın ruhunu keşfetmek.</p>
		<section class="si-footnotes" epub:type="footnotes">
			<aside class="si-footnote" epub:type="footnote" id="f93"><a class="si-backref" href="#ref_f93">93 .</a><span class="si-footnote-text"><div style="display:none;"><a id="GBS.0256.04"/></div> (Fr.) Yeniden Doğan Fransızlar. (Ç.N.)</span></aside>
			
			
			<aside class="si-footnote" epub:type="footnote" id="f94"><a class="si-backref" href="#ref_f94">94 .</a><span class="si-footnote-text"> (Fr.) Kral Çığırtkanları. (Ç.N.)</span></aside>
			
			
			<aside class="si-footnote" epub:type="footnote" id="f95"><a class="si-backref" href="#ref_f95">95 .</a><span class="si-footnote-text"> Öç alma tanrıçaları. Suç işleyen ve özellikle adam öldürenlerin peşine takılan köpekler diye düşünülür, bu köpekler dişidir. Peşine takıldıkları suçluyu sonsuzca kovalayarak çıldırtırlar. (Ç.N.)</span></aside>
			
			
			<aside class="si-footnote" epub:type="footnote" id="f96"><a class="si-backref" href="#ref_f96">96 .</a><span class="si-footnote-text"> (Fr.) Fransız Devrimi’nde, yüksek sınıf mensupları gibi dizden bağlı <em>culotte</em> değil,<div style="display:none;"><a id="GBS.0256.05"/></div> uzun pantolon giydikleri için proleter cumhuriyetçiler için kullanılan alaylı söz. <em>Sans-culotte</em>, dize kadar gelen <em>culotte</em>’u olmayan demektir. (Ç.N.)</span></aside>
			
			
			<aside class="si-footnote" epub:type="footnote" id="f97"><a class="si-backref" href="#ref_f97">97 .</a><span class="si-footnote-text"> MÖ V. yüzyılda yaşamış Atinalı devlet adamı ve komutan. Perslere karşı direnmeyi savunan grubun önde gelenlerinden biri. Themistokles’in Laurion’daki madenden çıkarılan gümüşü büyük bir filo yapmak için kullanma tasarısına karşı çıktığı<div style="display:none;"><a id="GBS.0257.01"/></div> için bu grupla ilişkisi kesilir. (Ç.N.)</span></aside>
		</section>
	</section>
<div style="display:none;"><a id="GBS.0257.02"/></div></body>
</html>