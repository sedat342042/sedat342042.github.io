<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
	<title>Joseph Fouche</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:23bf8772-c1bc-6f88-8644-124839339a58"/>
</head>
<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0202.01"/></div>
	<section class="container">
		<h1>8</h1>
		<h1 class="lvl1">Napoléon ile Son Mücadele</h1>
		<h1 class="punto">1815-Yüz Gün</h1>
		<p>19 Mart 1815 günü gece yarısı –koskoca meydan kapkaranlıktır, tek bir insan yoktur– on iki araba Tuileries Sarayı’nın bahçesine girer. Pek fark edilmeyen yan kapılardan biri açılır, elinde meşale tutan bir uşak çıkar, onun arkasından güçlükle yürüyen, sağından ve solundan kendisine sadık iki soylunun tuttuğu, şişman, soluğu sık sık tıkanan astım<a id="GBS.0202.02"/> hastası bir adam, XVIII. Louis görünür. On beş yıllık sürgünden ülkesine döndükten kısa bir süre sonra, sisli bir gecede yine ülkesinden gizlice kaçmak zorunda kalan hasta Kral’ı gören herkeste acıma duyguları uyanır. Zayıf kişiliği ve hastalığı ile onurunu kaybetmiş, yaşadığı trajedilerle sarsılmış bu yaşlı adamı arabaya bindirirlerken, orada bulunanların çoğu saygıyla eğilir. Atlar koşmaya başlar,<a id="GBS.0202.03"/> diğer arabalar onları takip eder, birkaç dakika arabalara eşlik eden süvarilerin atlarının çakıltaşları üzerinde çıkardığı sesler duyulur. Sonra koskoca alan, sabahın ilk ışıklarına kadar yine karanlığa ve sessizliğe gömülür, ta ki Elba’dan evine dönen İmparator Napoléon’un geçireceği yüz günün ilki olan 20 Mart sabahına kadar.</p>
		<p>Önce bir merak sarar insanları. Vahşi bir av gibi kovalanan Kral’ın,<a id="GBS.0202.04"/> İmparator’un önünden kaçıp kaçamadığını titreyen burun delikleriyle sezmeye çalışan insanların merakı. Tüccarlar, işi gücü olmayanlar, gezintiye çıkanlar yaradılışlarına ya da fikirlerine göre kâh korkarak kâh sevinerek birbirlerinin kulaklarına fısıldarlar haberleri. Saat ona doğru kalabalık ve itişip kakışan bir yığın insan akın etmeye başlar. Bir arada, kitle halinde olmak insanları yüreklendirdiği<a id="GBS.0202.05"/> için, hepsi birden ilk çığlıklarını atmaya başlar: “<em>Vive l’Empereur!”</em><a class="si-noteref" epub:type="noteref" href="#f85" id="ref_f85">85</a><em>, </em>“<em>A</em> <em>bas le Roi!”</em><a class="si-noteref" epub:type="noteref" href="#f86" id="ref_f86">86</a> Derken krallık döneminde aylıkları yarıya indirilen süvariler, subaylar gelmeye başlar birdenbire. Savaşçı İmparator’un yurda dönmesiyle yine savaşların yapılacağının, kendilerine iş çıkacağının, aylıklarının artacağının, Legion d’honneur nişanı alacaklarının, mesleklerinde ilerleyeceklerinin kokusunu almışlardır.<a id="GBS.0203.01"/> Büyük bir şamatayla ve sevinç çığlıkları içinde ekselanslarının emriyle, hiçbir engelle karşılaşmadan Tuileries Sarayı’nı işgal ederler (sarayın böyle rahat ve kan dökmeden el değiştirmesi üzerine borsada faizler bir anda birkaç puan yukarı fırlar). Öğleüstü imparatorluğun üç renkli bayrağı tek bir kurşun atılmadan eski kraliyet sarayı üzerinde dalgalanmaya başlar.</p>
		<p>Yüzlerce çıkarcı, imparatorluk<a id="GBS.0203.02"/> sarayının “sadık adamları”, saray hanımları, hizmetkârlar, sarayın idaresinden sorumlu kişiler, aşçıbaşılar, eski devlet danışmanları ve teşrifat nazırları gibi krallığın beyaz zambağı altında hizmet etmeyen ve bir şey kazanamayan ve Napoléon’un, Devrim’in yıkıntılarının içinden çekip çıkardığı ve saraya aldığı tüm yeni soylular bir bir gelmeye başlarlar. Herkes, generaller, subaylar ve hanımlar<a id="GBS.0203.03"/> gösterişli tören giysilerini giymiştir: Elmaslar, kılıçlar ve nişanlar yine pırıl pırıl parlamaktadır. Odalar açılır ve yeni efendiyi karşılamak üzere hazırlanır, kraliyetin arması çarçabuk kaldırılır. İpek koltukların üzerinde kraliyetin zambağı yerine, Napoléon’un arısı parıldamaktadır. Herkes zamanında yerini alabilmek, daha en baştan İmparator’un “sadık hizmetkârı” olarak fark edilmek için<a id="GBS.0203.04"/> heyecandan titremektedir. Bu arada akşam olur. Balolarda ve büyük karşılamalarda olduğu gibi, sırmalı giysiler içindeki hizmetkârlar bütün şamdanları ve mumları yakarlar; tekrar İmparator’un sarayı olan Tuileries’nin pencerelerinden taşan ışık, ta zafer anıtından görülmekte ve meraklı insanlardan oluşan büyük bir kalabalığı sarayın bahçesine çekmektedir.</p>
		<p>Nihayet saat dokuzda büyük bir hızla<a id="GBS.0203.05"/> bir araba yaklaşır, sağında, solunda, önünde ve arkasında her rütbeden atlı muhafızlar, kılıçlarını (yakında Avrupa ordularına karşı ihtiyaçları olacaktır!) coşkuyla sallayarak ilerlemektedir. Toplanmış kalabalıktan bir patlama gibi, “<em>Vive</em> <em>l’Empereur!” </em>haykırışları yükselir ve geniş pencerelerde yankılanır. Coşkulu kalabalık kendini kaybetmiş bir şekilde bir dalga fırtınası gibi arabanın üzerine<a id="GBS.0204.01"/> atar kendini, askerler kılıçlarının ucuyla hayati tehlikeye yol açabilecek bu coşkulu kalabalıktan korumaya çalışırlar İmparator’u. Derken İmparator’u, bu kutsal emaneti, bu büyük savaş tanrısını tutup büyük bir saygıyla, kendinden geçen kalabalığın içinden geçirip merdivenlerden eski saraya çıkarırlar. Askerlerinin omuzlarında, aşırı mutlulukla gözlerini kapatmış, dudaklarında tuhaf, adeta uyurgezerlere<a id="GBS.0204.02"/> özgü bir gülümseme; daha yirmi gün önce Elba Adası’ndan bir sürgün olarak ayrılan Napoléon yine Fransa tahtına oturmuştur. Bu, Napoléon Bonaparte’ın son zaferidir. Böylesine olağanüstü bir yükselişi, karanlıktan iktidarın en üst basamağına çıkan rüya gibi bir uçuşu son kez yaşamaktadır. Son kez uğuldar kulaklarında denizi anımsatan “Sevgili İmparatorumuz” haykırışları. Gözleri kapalı, kalbi<a id="GBS.0204.03"/> heyecanla çarparak bir dakika, on dakika boyunca iktidarın insanı sarhoş eden o hayat iksirinin keyfini çıkarır. Ondan sonra sarayın kapılarını kapattırır, subayların çekilmelerini, bakanların gelmelerini emreder: İş başlamıştır. Kaderin kendisine armağan ettiği şeyi savunmalıdır.</p>
		<p>Koşup gelenlerle tıkış tıkış dolmuştur salonlar. Fakat daha ilk bakışta hayal kırıklığı yaşar: Ona sadık kalanlar<a id="GBS.0204.04"/> en iyiler, en akıllılar, en önemliler değildir. Napoléon saray mensuplarına, kibar insanlara, makam peşinde olanlara ve meraklılara bakar – bir sürü üniforma, çok az akıl. Hemen hemen tüm büyük mareşalleri mazeret bildirmeksizin gelmemişlerdir, yükselişi sırasındaki gerçek arkadaşları ya şatolarından çıkmamış ya da Kral’ın tarafına geçmiştir, en iyi ihtimalle tarafsız kalmışlardır, çoğu ise düşman.<a id="GBS.0204.05"/> Bakanları içinde en başarılısı, bir dünya vizyonu olan Talleyrand yoktur, yeni oluşturduğu krallıklara oturttuğu erkek kardeşleri, kız kardeşleri, tabii ki eşi ve oğlu da yoktur. Gelenlerin çoğunun bir şeyler isteyenler olduğunu görür, kalabalığın içinde çok az saygın kişi vardır; binlerce insanın sevinç çığlıkları hâlâ kanını ateşlendirmektedir ve her şeyi çok net görebilen bu insan, zaferin<a id="GBS.0205.01"/> ortasında tehlikenin ilk ürpertilerini hissetmeye başlamıştır bile. Derken ön salonlarda birdenbire şaşkınlıkla karışık sevinçli bir uğultu duyulur, üniformalı, fraklı kişiler gelene saygıyla yol açarlar. Bir araba yanaşmıştır, geç de olsa biri gelmiştir, fakat bu kişi önceden gelip Napoléon’u beklememiştir, hizmete hazırdır ama küçük saray mensupları gibi yaltaklanmayacaktır. Gelen bu zayıf, solgun<a id="GBS.0205.02"/> yüzlü kişi, herkesin tanıdığı Otranto Dükü’dür. Yavaş yavaş, umursamazca, ne düşündüğü anlaşılmayan soğuk bakışlarıyla, kimseye teşekkür etmeden, kendisine açılan yoldan o bilinen, her zaman takındığı rahat tavırlarıyla geçerken coşku uyandırır: “Otranto Dükü’ne yol verin!” diye bağırır hizmetkârlar. Onu daha yakından tanıyanlar çağrıyı başka türlü tekrarlarlar: “Fouché’ye yol açın. O, İmparator’a<a id="GBS.0205.03"/> şimdi en gerekli olan kişidir!” İmparator henüz karar vermeden, Fouché halk tarafından seçilmiş, belirlenmiş ve istenmiştir. Bir şey istemek için gelmemiştir, aksine bir güç olarak gelmiştir, saygıdeğer ve ağır bir kişi olarak gelmiştir; gerçekten de Napoléon eski bakanını bekletmez, en sadık düşmanını derhal kabul eder. Aralarında neler konuştukları bilinmiyor, tıpkı Mısır’dan kaçıp gelen generalin,<a id="GBS.0205.04"/> konsüllüğe yükseltilmesinde yardımı dokunan ve ona sadakatsiz bir sadakatle bağlandığı günlerde neler konuştukları gibi. Ancak bir saat sonra Fouché odadan çıktığında, yine Napoléon’un bakanıdır, üçüncü kez polis bakanı olmuştur.</p>
		<p>Napoléon’un Otranto Dükü’nü bakan olarak atadığına dair <em>Moniteur</em>’e basılan harflerin mürekkebi matbaada henüz kurumamıştı ki, her ikisi de, yani İmparator ve Bakan<a id="GBS.0205.05"/> yine birlikte çalışmaya başladıkları için içten içe pişman olmuşlardı bile. Fouché hayal kırıklığına uğramıştı, çünkü daha fazla şey beklemişti. İçini bir zehir gibi yakan hırsına, Polis Bakanlığı makamı uzun süredir yetmemekteydi. 1796 yılında yarı aç, saygınlığını kaybetmiş ve aşağılanan eski Jakoben Fouché için böyle bir makam kurtuluş ve ödül iken, 1815 yılındaki herkesin sevdiği milyoner Otranto<a id="GBS.0206.01"/> Dükü için basit bir işten ibaretti. Kazandığı başarılar özgüvenini artırmıştı; artık sadece büyük kıtaların bir kumar masası, bütün ülkelerinin kaderlerinin ortaya sürülen para olduğu Avrupa diplomasisinin heyecanlı kumarı, büyük dünya kumarları çekmekteydi onu. On yıl boyunca kendisiyle boy ölçüşebileceği tek insan olan Talleyrand yolunu tıkamıştı ve şimdi Fouché’nin bu en tehlikeli rakibi,<a id="GBS.0206.02"/> Napoléon’a karşı koymak istediği ve tüm Avrupa’nın birlikleri Viyana’da İmparator’a karşı birleştiği sırada Fouché, Dışişleri Bakanlığı için tek uygun kişinin kendisi olduğunu düşünüyordu. Fakat Napoléon kuşkuluydu ve bunun için de haklı nedenleri vardı, bu çok önemli görevi, onun becerikli ve aşırı güvenilmez ellerine teslim etmemekte direniyordu. Ancak Polis Bakanlığı’nı sürmüştü önüne, onu da istemeye<a id="GBS.0206.03"/> istemeye; çünkü Napoléon bu aşırı hırslı adamın etrafa saldırmaması için önüne bir parça iktidar atması gerektiğini biliyordu. Ancak bu daracık yetki alanında bile Napoléon, Fouché’nin arkasına onun en büyük düşmanı Rovigo Dükü’nü jandarma şefi olarak takar. Böylece yenilenen bu ilişkinin daha ilk gününden itibaren eski oyun başlar: Napoléon, Polis Bakanı’nın arkasına kendi polisini takmıştır.<a id="GBS.0206.04"/> Fouché ise İmparator’un politikasının yanı sıra kendi politikasını da yürütmeye başlar. İkisi de birbirini aldatmaktadır; her ikisi de bunu açıkça yapmaktadır, zaman içinde kimin üstün geleceği belli olacaktır: güçlü olan mı, becerikli olan mı, sıcakkanlı olan mı, soğukkanlı olan mı?</p>
		<p>İstemeye istemeye kabul eder Fouché, bakanlığı. Ama kabul eder yine de. Bu muhteşem ve tutkulu düşünce kumarbazının<a id="GBS.0206.05"/> trajik bir hatası vardır: Dışarıda kalmaya tahammülü yoktur, dünya kumarında bir saat bile seyirci olarak kalamaz. Kartları sürekli elinde tutmak zorundadır, kartları dağıtmak, karmak, hile yapmak, blöf yapmak, iki katına çıkarmak, kozunu kullanmak ister. Ne olursa olsun, her zaman bir masaya oturmak zorundadır, hangisinde olduğu önemli değildir, ister Kral’ın, ister İmparator’un, ister cumhuriyetçilerin<a id="GBS.0207.01"/> masasında, önemli değil; önemli olan, orada olmasıdır, önemli olan, <em>avoir la main dans la pâte, </em>kendisinin de onların içinde olmasıdır, nerede olduğu önemli değildir, önemli olan, sağcıların, solcuların, İmparator’un ya da Kral’ın hiç fark etmez, bakan olmasıdır, iktidarın bir parça kemiği olsun yeter. Önüne fırlatılan herhangi bir iktidar kırıntısını reddedecek ahlaki ve etik güçten, sağlam sinirlerden<a id="GBS.0207.02"/> ya da onurdan yoksundur. Her zaman kendisine verilen her görevi kabul edecektir; onun için insan ya da olay hiçbir şeydir, oyun ise her şey.</p>
		<p>Aynı şekilde Napoléon da istemeye istemeye Fouché’yi tekrar hizmetine alır. Tüm hainliklerini geri planda, karanlıkta kalarak yapan bu adamı on yıldır tanımaktadır ve onun hiçbir zaman hizmet etmeyeceğini, sadece oyun zevkini tatmin edeceğini bilir. Kaldı<a id="GBS.0207.03"/> ki bu adamın kendisini kritik bir anda kedi ölüsü gibi üzerinden silkeleyeceğini de bilir, tıpkı Jirondenlere, Terör yanlılarına, Robespierre’e ve Thermidorculara yaptığı gibi, tıpkı velinimeti Barras’yı, Direktuvar’ı, Cumhuriyet’i ve konsüllüğü terk ettiği ve onlara ihanet ettiği gibi. Ancak Napoléon’un ona ihtiyacı vardır ya da o öyle olduğunu sanır. Napoléon dehasıyla Fouché’yi nasıl hayran<a id="GBS.0207.04"/> bıraktıysa, Fouché de kullanılabilir olması nedeniyle Napoléon için çekicidir. Fouché’yi geri çevirmek hayati tehlike oluşturabilirdi; bu denli güvensiz bir anda Fouché’yi düşman olarak karşısına almaya Napoléon bile cesaret etmezdi. Bu nedenle kötünün iyisini, onu meşgul etmeyi, yetkilerle ve makamlarla oyalamayı, kendisine sadakatsizce hizmet etmesine izin vermeyi seçer. “Sadece hainlerden öğrenmişimdir<a id="GBS.0207.05"/> gerçeği,” diyecektir ileride, St. Hélène’de bulunan yenik Napoléon, Fouché’yi anımsayarak. Ancak öfkesinin dorukta olduğu zamanlar bile Napoléon, bu Mephisto<a class="si-noteref" epub:type="noteref" href="#f87" id="ref_f87">87</a> kişilikli insanın olağanüstü yetenekleri karşısında saygı duyar, çünkü Napoléon gibi dehaların hiç katlanamadığı bir şey varsa, o da sıradanlıktır; kaldı ki Napoléon aldatıldığını bile bile, Fouché’nin kendisini anladığını bilir. Bu nedenle<a id="GBS.0208.01"/> su zehirli bile olsa, susuzluktan kavrulan birinin suya saldırması gibi, Napoléon da hizmetkâr olarak kendisine bu akıllı, ama güvenilmez olan adamı sadık, ama işe yaramaz birine tercih eder. On yıl süren kıyasıya düşmanlık, bu iki adamı sıradan dostluktan daha fazla ve çoğu kez gizem dolu bir şekilde birbirine yakınlaştırmıştır.</p>
		<p class="lvl1">On yıl boyunca, hatta daha uzun bir süre Fouché Napoléon’a, bakan<a id="GBS.0208.02"/> efendisine, Şeytan dehaya hizmet etmiştir, Fouché on yıl boyunca hep Napoléon’un altında kalmıştır. 1815’te, bu ikisi arasındaki son mücadelede ise Napoléon gerçekten de ta baştan itibaren daha zayıf olandı. Napoléon bir kez daha ve son kez şöhretin sarhoşluğunu yaşadı, yazgısı onu kartal kanatlarıyla beklemediği bir anda, o yabancı adadan alıp imparatorluk tahtına oturtmuştu. Ona karşı gönderilen<a id="GBS.0208.03"/> ve ondan yüz kat daha üstün güçler, daha onun paltosunu görür görmez, silahlarını bırakmışlardı. Sürgün edilmiş olan Napoléon yirmi gün içinde altı yüz bin adamıyla ordularının başında Paris’e gelmişti ve binlerce insanın sevinç kasırgası içinde yine Fransa krallarının yatağında uyumaktaydı. Fakat ileriki günlerde nasıl uyanacaktı, gerçekler onu bu rüyadan nasıl uyandıracaktı, bu inanılması<a id="GBS.0208.04"/> güç düşler ne kadar çabuk silinecekti? İmparatordur yine, fakat sadece ismen; çünkü bir zamanlar ayaklarının altına çökmüş olan dünya artık onu efendi olarak tanımamaktadır. Mektuplar, bildiriler yazar, ateşli ateşli barıştan yana olduğuna inandırmaya çalışır; ancak insanlar alay ederek, omuz silkerek cevap verme tenezzülünde bile bulunmazlar. İmparatorlara, krallara, prenslere gönderdiği elçiler,<a id="GBS.0208.05"/> sınırda kaçak eşya geçiren kaçakçılar gibi tutuklanır ve etkisiz hale getirilirler. Dolambaçlı yollardan Viyana’ya ulaşan tek mektubunu Metternich açmadan görüşme masasına fırlatır. Napoléon’un çevresi boşalmıştır, eski dostları ve dava arkadaşları, hepsi bir yere dağılmıştır, Berthier, Bourrienne, Murat, Eugène Beauharnais, Bernadotte, Augereau, Talleyrand hepsi çiftliklerinde oturmuş, Napoléon’un<a id="GBS.0209.01"/> düşmanlarına sadakat ve bağlılık göstermektedirler. Napoléon boş yere kendini ve diğerlerini kandırmaktadır, İmparatoriçe’nin ve Roma Kralı’nın dairelerini hazırlatır, sanki ertesi gün ona geri döneceklermiş gibi; oysa gerçekte Marie Louise, sevgilisi Neipperg ile flört etmekte, oğlu da Schönbrunn’da İmparator Franz’ın dizinin dibinde kurşun Avusturya askerleriyle oynamaktadır. Kendi ülkesi bile<a id="GBS.0209.02"/> imparatorluğun bayrağını tanımamaktadır. Güneyde ve batıda isyanlar baş göstermiştir: Köylüler sürekli silah altına alınmaktan bıkmışlardır ve atlarını, topları için götürmek isteyen jandarmalara saldırmışlardır. Caddelere Napoléon’un ağzından alaycı afişler asılır: “Madde 1. Her yıl meydan savaşlarında kurban edeceğim üç yüz bin insana ihtiyacım var. Madde 2. Gerekirse bu sayıyı üç milyona çıkartacağım:<a id="GBS.0209.03"/> Madde 3. Tüm bu kurbanlar mezbahaya postalanacaktır.” Hiç kuşkusuz dünya artık barış istiyordu ve aklı başında bütün insanlar bu davetsiz misafiri, barışı garanti etmezse, Şeytan’ın yanına göndermeye hazırdı, ancak –ne trajik bir kaderdir ki– savaşçı İmparator Napoléon, ilk defa kendisi ve dünya için huzur istediği bir zamanda ve iktidarda kalmanın dışında bir şartı olmadığı halde, tüm dünyada<a id="GBS.0209.04"/> hiç kimse kendisine inanmaz. Gelirlerini kaybetmekten korkan vatandaşlar, barışın işlerini bozduğu yarım aylıklı subayların ve profesyonel savaşçıların sevincine katılmazlar ve Napoléon –mecbur kaldığı için– onlara seçme hakkını tanıyınca, on beş yıl boyunca şiddetle baskı altında tuttuğu ve karanlığa ittiği 1792’nin devrimcileri Lafayette ve Lanjuinais’yi seçerek, İmparator’un yüzüne adeta<a id="GBS.0209.05"/> tokat indirirler. Hiçbir yerde ittifak yapabileceği kimse yoktur, kendisinden yana olan çok az kimse kalmıştır, Fransa’da akıl danışabileceği yakın bir insan kalmamıştır. Keyifsiz, yılgın bir şekilde bomboş sarayda dolaşmaktadır İmparator. Sinirleri zayıflamış, enerjisi azalmıştır; kâh kendine hâkim olamayıp bağırır, kâh boğuk bir suskunluğa gömülür. Çoğu kez gündüz uyumak için uzanır: Bedeninden<a id="GBS.0210.01"/> değil, ruhundan gelen yorgunluk saatlerce kurşun gibi yatırmaktadır onu. Bir defasında Carnot, İmparator’u yatağında gözleri yaşlı, Roma Kralı olan oğlunun resmine dalgın dalgın bakarken bulur; yakın çevresindekiler talihinin kendisini terk ettiğinden yakındığını duyarlar. İçindeki pusula, başarılarının doruk noktasının geçtiğini gösteriyordu, bu nedenle iradesinin ibresi titriyor ve bir uçtan öbür<a id="GBS.0210.02"/> uca gidiyordu. Hiç isteği ve umudu olmaksızın her türlü anlaşmaya hazır, zafere alışmış bu adam, sonunda savaşa gider. Ancak zafer asla eğik başın üzerinde dolaşmaz.</p>
		<p class="lvl1">Böylece Napoléon 1815’te yazgısının kendisine borç ve ödünç verdiği iktidarının sadece giysisini kuşanmış, göstermelik bir hükümdar, görünüşte bir imparatordur. Ama onun yanında Fouché, özellikle bu yıllarda gücünün doruğundadır.<a id="GBS.0210.03"/> Çelik gibi sert vuran, sürekli sinsiliğin kılıfına saklanan akıl, sürekli dönen tutku kadar aşınmaz. Fouché imparatorluğun yeniden yapılmasıyla yıkılışı arasında geçen bu yüz gün içinde olduğu kadar zekâ bakımından becerikli, entrikacı, kaypak ve soğukkanlı davranmamıştır hiçbir zaman. Napoléon’a değil, kurtarıcı olarak Fouché’ye çevrilmiştir tüm bakışlar. Tüm partiler –inanılmaz bir şey ama– İmparator’un<a id="GBS.0210.04"/> bu bakanına, İmparator’dan daha fazla güveniyordu. XVIII. Louis, cumhuriyetçiler, kralcılar, Londra, Viyana gerçekten konuşabilecek, pazarlık yapılabilecek kişi olarak Fouché’yi görüyorlardı ve onun hesap kitap yapabilen mantığı, yorgun, barışa susamış dünyaya, dalgalanan, kaosun rüzgârda nereye gittiği belli olmadan, bir aşağı bir yukarı sürüklenen Napoléon’un dehasından daha fazla güven<a id="GBS.0210.05"/> veriyordu. “General Bonaparte”a imparator unvanını vermeye yanaşmayanların tümü Fouché’nin şahsına saygı duyuyor ve ona değer veriyorlardı. İmparatorluk Fransası’nın devlet temsilcilerinin fütursuzca tutuklanıp hapse atıldığı sınırlar, sanki sihirli bir anahtar değmiş gibi, Otranto Dükü’nün elçilerine açılıyordu. Wellington, Metternich, Talleyrand, Orleans dükü, Çar ve krallar, hepsi istekle,<a id="GBS.0211.01"/> büyük bir nezaketle onun elçilerini karşılıyor ve şimdiye kadar herkesi aldatmış olan Fouché, birdenbire dünya kumarında en güvenilir oyuncu oluyordu. Sadece parmağını oynatması yeterliydi, isteği hemen yerine getiriliyordu; Vendée’ler ayaklanırlar, kanlı bir savaş kapıdadır – ancak Fouché bir elçi gönderir ve tek bir görüşmeyle içsavaşı önler. “Niçin,” der Fouché açık yüreklilikle, “şimdi yine Fransız<a id="GBS.0211.02"/> kanı dökülsün? Birkaç ay içinde İmparator yendiğinde ya da yenildiğinde savaşmadan kucağınıza düşecek bir şey için niçin savaşasınız ki? Silahlarınızı bırakın ve bekleyin!” Bunun üzerine böylesine mantıklı, aklı başında açıklamalardan ikna olan kralcı generaller arzu edilen anlaşmayı derhal kabul ederler. Yurtiçinde ve yurtdışındaki her şey için önce Fouché’ye sorulur, onsuz hiçbir parlamento<a id="GBS.0211.03"/> kararı çıkmaz. Napoléon, hizmetkârı olan bu adamın her yerde, her hamlede nasıl elini kolunu bağladığına, ülkedeki seçimleri aleyhine çevirdiğine ve cumhuriyetçi parlamento ile işbirliği yapıp baskıcı isteklerine nasıl taş koyduğuna hiç sesini çıkaramadan seyirci kalır. Kendini ondan kurtarmaya çalışır, ama boşuna, Otranto Dükü’nü, insanı rahatsız eden bir hizmetkâra yapıldığı gibi birkaç milyon<a id="GBS.0211.04"/> verip emekliliğe mecbur ettiği o güzel günler nerede; bugün İmparator, Bakanı Otranto Dükü’nü kesinlikle yerinden edemezdi, ama Bakan, İmparator’u tahtından edebilirdi.</p>
		<p>Başına buyruk, fakat düşünüp taşınarak, çok anlamlı, ancak yine de net bir politikanın yapıldığı bu haftalar dünya tarihine en mükemmel diplomasi olarak geçer. Fouché’nin şahsi düşmanı, idealist düşünceli Lamartine bile Makyavelist<a id="GBS.0211.05"/> deha Fouché’ye saygısını esirgemez. “Kabul etmek gerekir,” diye yazar, “üstlendiği rolde eşi benzeri olmayan bir soğukkanlılık ve etkin bir korkusuzluk örneği göstermiştir. Çevireceği dolaplarla doluydu kafası her gün, Napoléon’un göğsünde yükselen utanç duygusunun ve öfkenin ilk hareketinde yıkılabilirdi. Kurucu Meclis günlerinden kalma tüm insanlardan sadece Fouché yıpranmadığını ve pervasızlığının<a id="GBS.0212.01"/> da azalmayacağını göstermişti. Bir yandan tekrar ortaya çıkan baskıcı yönetim ile canlandırmak istediği özgürlük arasında, diğer yandan vatanını kendi çıkarları için kurban etmek isteyen Napoléon ile bir tek insan uğruna vatandaşlarını ölüme yollamak istemeyen Fransa arasında korkunç bir şekilde sıkışıp kalmış olan Fouché, soğukkanlı manevrası sayesinde İmparator’u yıldırmış, cumhuriyetçilerin<a id="GBS.0212.02"/> gönlünü almış, Fransa’yı yatıştırmış, Avrupa’ya göz kırpmış, XVIII. Louis’ye gülümsemiş, saraylarla gizli pazarlıklar yapmış, çeşitli jestler yaparak Mösyö Talleyrand ile barışmış ve tüm bu çabalarıyla her şeyi askıya almıştır – yüz çeşit, zor, aşağılık olduğu kadar yüce, fakat hepsinin ötesinde tarihin bugüne kadar hak ettiği değeri vermediği olağanüstü bir rol. Ruh soyluluğu olmayan bir<a id="GBS.0212.03"/> rol, ancak vatan sevgisi ve kahramanlık cesaretinin eksik olmadığı, kulun efendisinin düzeyine yükseldiği, Bakan’ın İmparatorunun üzerine çıktığı, imparatorluk, restorasyon ve özgürlük arasında hakem olduğu, ama iki yanlı oynayan bir hakem olduğu bir rol. Tarih Fouché’yi lanetlerken, onun bu yüz günlük süre içinde davranışlarındaki soğukkanlılığını, partilerle ilişkisindeki üstünlüğünü ve entrika<a id="GBS.0212.04"/> konusundaki büyüklüğünü inkâr edemeyeceği gibi, karakter ve erdemden yoksun kişilerden gerçek devlet adamları olsaydı, o zaman Fouché’yi bu yüzyılın en önemli devlet adamlarının sırasına koyması gerekirdi.”</p>
		<p class="lvl1">Şair, devlet adamı ve o dönemin havasını yakından tanıyan bir kişi olan Lamartine, böyle net değerlendirmişti Fouché’yi. On milyon insanın ölüsü çoktan çürümeye başladıktan, savaşta sakatlananlar<a id="GBS.0212.05"/> gömüldükten, Avrupa’ nın yaralarının üzerinden uzun süre geçtikten sonra, yani bir elli yıl sonra Napoléon efsanesi başladığında doğal olarak bu efsanede Fouché daha sert, daha haksız bir şekilde yargılanabilir. Tüm kahramanlık efsaneleri her zaman tarihin bir tür düşünsel kulisi olmuştur ve tarih her kulis gibi, kendi yaşamak zorunda kalmadığı tüm ucuz erdemleri arar; sınırsız sayıda insanın<a id="GBS.0213.01"/> kurban edilmesi, çılgınca kahramanlığa, anlamsız bir şekilde kahramanca ölümlere ve boş sadakate kayıtsız şartsız kendini verme. Napoléon efsanesinin zorunlu siyah-beyaz tekniği, insanları sadece Napoléon’a “sadık” ya da “hain” kişiler olarak görür, aklı ve enerjisiyle ülkesine barış ve düzen getiren Konsül I. Napoléon ile savaşmayı tutku haline getiren, şahsi iktidar hırsı nedeniyle hiç umursamadan<a id="GBS.0213.02"/> dünyayı canice maceralara sürükleyen ve Metternich’e, Timurlenk’in, “Benim gibi bir adam, bir milyon insanın yaşamına aldırmaz,” sözlerini söyleyen, yıllar sonrasının Caesarlaşan çılgın Napoléonu arasında ayrım yapmaz. Bu efsane, anlaşılmaz derecede hırslı, şeytani tutkulara kendini kaptırmış, kudurmuş gibi kendi sonuna koşan bu adamı, soğukkanlılıkla engellemeye çalışan, hiçbir zaman yaltaklanmayan<a id="GBS.0213.03"/> ve onun dümeninde gitmeyen Talleyrand, Bourrienne, Murat gibi Fransa’nın her mantıklı insanını Dante’nin öfkesiyle cehenneme yollar ve özellikle de Fouché’yi hainlerin en haini, şeytanın avukatı olarak görür. Tarihte anlatılanlara göre Fouché 1815’te, İmparator’un sırtına iyice yakın olabilmek ve hançeri doğru zamanda saplayabilmek için bakanlığı kabul etmiştir, çok önceden XVIII. Louis’ye<a id="GBS.0213.04"/> ve Avrupa’ya satılmıştır. Güya 20 Mart’ta Kral ülkeyi terk ederken kralcılara, “Siz Kral’ı kurtarmaya bakın, krallığı kurtarmayı bana bırakın,” demiş ve görevine başladığı ilk gün, en güvendiği adamına, “İlk işim, İmparator’un bütün planlarını altüst etmek; üç ay içinde ondan daha güçlü olacağım ve o zamana kadar beni kurşuna dizdirmezse, önümde diz çökecek,” demiş; önceden söylenmiş bu sözler,<a id="GBS.0213.05"/> ancak <em>a posteriori</em><a class="si-noteref" epub:type="noteref" href="#f88" id="ref_f88">88</a> olamayacak kadar tarihleri tutmaktadır.</p>
		<p>Fakat Fouché’nin ta başından beri XVIII. Louis tarafında yer aldığını, Kral’ın casusu olarak Napoléon’un bakanlığını kabul ettiğini yakıştırmak, onu çok küçümsemek olur, her şeyden önce de onun psikolojik açıdan eşsiz karmaşık yapısını, sırlarla dolu şeytani karakterini tanımamak anlamına gelir. Bu, Fouché’nin, ahlakı olmayan, bir<a id="GBS.0214.01"/> Makyavelist olmayan bu adamın, gerektiğinde ya da hiç ihanet etmeyeceği anlamına gelmez; fakat böylesi bir alçaklık çok basit, onun hile düşkünü ve pervasız ruhu için pek az çekici olur. Tek “bir” adamı, yalnızca Napoléon’u aldatmak, istediği bu değildir: Onun tek amacı, herkesi aldatmak olmuştur daima, kimseye güven vermemek, herkesi tuzağa düşürmek, herkesle ve herkese karşı oynamak, hiçbir zaman<a id="GBS.0214.02"/> hazırlanan planlara göre davranmamak, aklına estiğini yapmak, değişim tanrısı Proteus<a class="si-noteref" epub:type="noteref" href="#f89" id="ref_f89">89</a> olmak; bir Franz Moor<a class="si-noteref" epub:type="noteref" href="#f90" id="ref_f90">90</a>, bir III. Richard<a class="si-noteref" epub:type="noteref" href="#f91" id="ref_f91">91</a>, ne yapacağı belli bir entrikacı değil, bir öyle bir böyle olmaktır, onun tutkulu diplomat doğasını kendisini bile şaşırtacak roller heyecanlandırır ancak. O, güçlükleri güç olduğu için sever ve onları suni olarak iki katına, dört katına çıkarır, tek bir defa değil,<a id="GBS.0214.03"/> birçok kez ihanet etmekten, çok yanlı ihanetten, ezelî ihanetten hoşlanır. Gerçekten de onun hakkında en doğru sözleri, onu çok iyi tanıyan Napoléon, St. Hélène Adası’ndayken söylemiştir: “Sadece tek bir gerçek ve kusursuz hain tanıdım: Fouché!” Kusursuz hain, arada bir hainlik yapan biri değil, ihanetin dâhiyane doğasıdır, budur Fouché, çünkü onun için ihanet bir amaç, bir taktik değil, doğasında<a id="GBS.0214.04"/> olan bir şeydir. Karakterini daha iyi tanıyabilmek için belki de onu, savaşlarda iki taraflı çalışan ünlü casuslarla karşılaştırmak gerekir, hani daha değerli bilgiler edinmek için yabancı güçlere gizli haberler taşıyan casuslar gibi, oradan oraya bilgi getirip götürürken sonunda hangi güçlere hizmet ettiğini kendileri de bilmeyen iki taraflı çalışan casuslar; her iki taraftan para alırlar, ancak<a id="GBS.0214.05"/> ne birine ne de diğerine sadıktırlar, gerçekten de sadece oyundan, oradan oraya giden iki taraflı oyundan, maddi olmayan, öldürücü, şeytani bir zevk alırlar. Ancak terazinin kefesi bir tarafa doğru ağır basarsa, o zaman kazanmak için bu oyun tutkusunun yerini mantık alır: Ve zafer belli ise Fouché de kararını verir, Kurucu Meclis’te böyle olmuştur, Direktuvar’da böyle olmuş, konsüllükte ve imparatorluk<a id="GBS.0215.01"/> döneminde böyle olmuştur. Mücadele sırasında kimsenin yanında yer almaz, mücadele bittiğinde ise hep kazananın yanındadır. Grouchy gereğini yapabilseydi, Fouché de (en azından bir süre için) Napoléon’un güvenilir bakanlarından biri olurdu. Napoléon savaşı kaybedince ondan vazgeçer ve onu bırakır. Ve kendini savunmaya kalkmadan o bilinen umursamazlığıyla bu yüz gün içerisindeki tutumu hakkında<a id="GBS.0215.02"/> şu önemli sözleri söyler: “Napoléon’a ihanet eden ben değilim, Waterloo’dur.”</p>
		<p class="lvl1">Ne olursa olsun, bakanının bu iki taraflı oyununun Napoléon’u çileden çıkarmış olmasına şaşmamak gerekir. Çünkü Napoléon bu defa kendi kellesinin söz konusu olduğunu bilir. On yılı aşkın bir süredir yaptığı gibi, her sabah bu zayıf, kara kuru, solgun ve kansız yüzlü Fouché, işlemeli kıyafetini giyip İmparator’un yanına<a id="GBS.0215.03"/> gider ve mevcut durum hakkında mükemmel, net, gerçekleri yansıtan raporunu verir. Hiç kimse olayları bu üstün zekâdan daha iyi –Napoléon öyle düşünüyordu– göremez, her şeyi ayrıntılarına kadar inceleyip değerlendiremezdi. Kaldı ki Napoléon, Fouché’nin bildiği her şeyi kendisine anlatmadığını da biliyordu. Yabancı güçlerin elçilerinin Otranto Dükü’ne gittiğini biliyordu ve kendi kabine bakanı<a id="GBS.0215.04"/> sabahları, öğlenleri ve geceleri kralcıların ajanlarını kabul ediyor, kapalı kapılar ardında onlarla görüşmeler yapıyor ve bunlar hakkında İmparator’a tek kelime etmiyordu, bütün bunlardan Napoléon’un haberi vardı. Ancak bütün bunlar Fouché’nin, onu inandırmaya çalıştığı gibi, gerçekten de sadece bilgi almak için miydi, yoksa gizli entrikalar çevirmek için mi? Yüzlerce insan tarafından sarılmış,<a id="GBS.0215.05"/> köşeye sıkışmış bir insan için bu, korkunç bir tedirginlikti. Fouché’ye kâh samimi bir şekilde sorması, kâh ısrarla onu uyarması, kâh kaba kuşkularla sarsması boşunaydı: Bu ince dudaklar açılmayacak şekilde mühürlü, cam gibi gözleri duygusuzdu. Fouché’ye yakınlaşmanın, onun sırrını çekip almanın imkânı yoktu. Bu nedenle Napoléon kıvranıyordu: Onu nasıl kıstırabilirdi? Bütün kartlara bakabilen bu adam<a id="GBS.0216.01"/> kendisine mi, yoksa düşmanlarına mı ihanet ediyordu? Bu anlaşılmaz insanı nasıl çözebilirdi, aklından geçenleri okuyamadığı bu adamın kafasının içindekileri nasıl öğrenebilirdi?</p>
		<p>Nihayet –Kurtuluş!– bir iz, bir ipucu, hani neredeyse bir kanıt! Nisan ayı içinde Napoléon’un Polis Bakanı’nı izlemesi için görevlendirdiği gizli polisler, Viyana’daki bir bankanın sözüm ona bir memurunun Paris’e geldiğini<a id="GBS.0216.02"/> ve Otranto Dükü’yle görüştüğünü tespit ederler. Bu elçi derhal bulunur ve tutuklanır –tabii ki Polis Bakanı Fouché’nin bunlardan haberi yoktur– ve Elysée Sarayı’nda Napoléon’un karşısına getirilir. Burada kurşuna dizilmekle tehdit edilen ve sıkıştırılan elçi sonunda Metternich’in yazdığı ve iki tarafın sadık adamlarının Basel’ da görüşeceğini bildiren bir mektubu Fouché’ye verdiğini itiraf<a id="GBS.0216.03"/> eder. Napoléon öfkeden köpürür: Düşmanlarının bakanlarından gelen mektupların böyle bir oyunla kendi bakanına gitmesi çok büyük bir ihanet demektir. Aklına ilk gelen şey, doğal olarak sadakatsiz bakanını tutuklatıp bütün evraklarına el koymaktır. Ancak adamları onu bundan vazgeçirirler, henüz bir kanıt yoktur ve hiç kuşkusuz dikkatli olduğu bilinen Otranto Dükü’nün evraklarında, çevirdiği dolaplar<a id="GBS.0216.04"/> hakkında bir ize asla rastlanmayacaktır. Bu nedenle İmparator önce Fouché’nin kendisine bağlılığını denemek ister. Fouché’yi yanına çağırtır ve durum hakkında açık vermemek için bakanından öğrendiği yapaylıkla, Avusturyalılarla görüşmenin mümkün olup olmadığını sorar. Elçinin her şeyi anlattığından habersiz olan Fouché, Metternich’in mektubu hakkında tek kelime bile etmez, İmparator da hiç aldırmıyormuş<a id="GBS.0216.05"/> gibi davranır, en azından öyle görünür, Fouché’yi gönderirken onun alçaklığından tamamen emindir. Ancak onun suçunu ortaya çıkarmak için –bu en öfkeli haliyle– Molière’in komedilerinden birini tamamen değiştirilmiş bir şekilde hazırlar. Casuslar sayesinde Metternich’in adamlarıyla buluşmak için söylenecek parola öğrenilmiştir. İmparator kendi adamlarını Fouché’ nin adamları olarak buluşma<a id="GBS.0217.01"/> yerine gönderir, böylece Avusturyalı ajanlar bu kişilere bildiklerini anlatacaklar ve sonunda İmparator da her şeyi öğrenmekle kalmayıp Fouché’nin ne derece kendisini aldattığını da öğrenecektir. Aynı akşam İmparator’un elçisi hareket eder: İki gün içinde Fouché’nin maskesi düşecek ve o da kendi kurduğu tuzağa düşmüş olacaktı.</p>
		<p class="lvl1">Fakat ne kadar hızlı davranılsa da, bir yılan balığı ya da bir yılan,<a id="GBS.0217.02"/> gerçekten kanı soğuk hayvanlar sadece elle yakalanamazlar. İmparator’un başlattığı komedi oyununun, bütün kusursuz komediler gibi bir de karşıtı, aynı zeminde oynanan diğer bir yanı vardı. Nasıl Napoléon, Fouché’nin peşine gizli polis taktıysa, Fouché de Napoléon’un kâtibini ve gizli sözcüsünü satın almıştı: Fouché’nin adamlarının da İmparator’unkilerden aşağı kalır yanı yoktu. Daha Napoléon’un<a id="GBS.0217.03"/> casusunun Basel’da Drei Könige Oteli’ndeki gizli buluşmaya katılmak için yola çıktığı gün, Fouché tehlikenin kokusunu almış, Napoléon’un adamlarından birinden, oynanacak komediyi öğrenmişti. Ve şaşırması gereken kişi olan Fouché ertesi sabah günlük görüşmesini yaparken İmparator’u şaşırtır. Konuşmanın tam ortasında önemsiz, çok önemsiz bir noktayı atlamış gibi davranarak elini alnına götürür ve<a id="GBS.0217.04"/> ihmalkârlığını açıklar: “Ah, Ekselansları, önemli işlerle meşgulken Metternich’ten bir mektup aldığımı size söylemeyi unuttum. Elçisi bana gizli mürekkeple yazılmış yazıyı çözebilmem için gerekli tozu getirmemişti ve önce bunun bir sahtekârlık olduğunu sanmıştım. Bu nedenle size ancak bahsedebiliyorum bundan.” Bunun üzerine İmparator daha fazla dayanamaz ve, “Siz bir hainsiniz, Fouché!” diye bağırır,<a id="GBS.0217.05"/> “Sizi astırmam gerekirdi.”</p>
		<p>Ancak soğukkanlılığını hiç kaybetmeyen Bakan gayet soğuk bir şekilde, “Sizinle aynı fikirde değilim, Majesteleri,” diye yanıt verir. Napoléon öfkeden kudurmaktadır. Bir kez daha beklenmedik ani bir itirafla elinden kaçırmıştır Fouché’yi. İki gün sonra Basel’daki görüşmelerden gelen raporda, casusun anlattıkları içinde Fouché’yi ele verecek haber çıkmamıştır, ama can<a id="GBS.0218.01"/> sıkıcı haberler vardır: Çünkü Avusturyalı ajanın davranışlarından, Fouché’nin, bu dikkatli adamın açık vermeyecek kadar zekice hareket ettiği ve sadece efendisinin arkasından o çok sevdiği entrika oyununu oynadığı anlaşılır: Yani tüm olanakları kendi elinde bulundurmuştur. Can sıkıcı haberlere gelince: Dış güçler, Fransa’daki her hükümetle anlaşmaya hazırdır, sadece bir tek kişiyle anlaşmaya yanaşmayacaklardır,<a id="GBS.0218.02"/> Napoléon Bonaparte’la. Öfkeyle dudaklarını ısırır İmparator. Darbe vuracak gücü kalmamıştır. Gizli işler çeviren Fouché’yi gizlice sırtından vurmak isterken, bu ikili mücadelede ölümcül yarayı kendisi almıştır.</p>
		<p class="lvl1">Doğru an Fouché’nin karşı atağıyla kaçırılmıştı, Napoléon biliyordu: “Bana ihanet ettiği apaçık ortada,” der sadık adamlarına, “ve Metternich’le ilişkisini bana açıklamadan önce onu<a id="GBS.0218.03"/> defetmediğime pişmanım. Doğru ânı kaçırdık ve şimdi onu kovacağım bir bahanem yok. Benim her şeyi öfkesine kurban eden bir despot olduğumu yayacaktır her yerde.” Her şeyi gören İmparator, Fouché karşısındaki acizliğinin bilincindedir, ancak son dakikaya kadar Fouché’yi, bu ikiyüzlü adamı kendi tarafına çekmek ya da günün birinde şaşırtmak ve paramparça etmek için mücadelesini sürdürür. Her yolu dener.<a id="GBS.0218.04"/> Güvendiğini gösterir, dostça yaklaşır, hoşgörülü davranır, dikkatli hareket eder, ancak güçlü iradesi aynı katılıkla, keskin bir şekilde yontulmuş bu taş karşısında parçalanır. Elması parçalayabilirsiniz, inceltebilirsiniz, ama içine giremezsiniz. Sonunda kuşkunun yiyip bitirdiği Napoléon’un sinirleri daha fazla dayanamaz: Carnot, Fouché’nin işkencesine daha fazla dayanamayan İmparator’un kendini<a id="GBS.0218.05"/> kaybettiği şu sahneyi anlatır: “Bana ihanet ediyorsunuz, sayın Otranto Dükü, elimde kanıtlarım var!” diye bağırır bir defasında Napoléon, bakanlar kurulunun ortasında kılını kıpırdatmayan Fouché’ye, sonra masanın üzerinde duran fildişinden yapılmış bir bıçağı kaparak şöyle der: “İşte, alın bu bıçağı ve saplayın göğsüme, yaptıklarınızdan daha doğru bir davranış olur bu. Sizi kurşuna dizdirmek,<a id="GBS.0219.01"/> benim tek bir sözüme bakar, bütün dünya da böyle bir olayı onaylar. Bunu neden yapmadığıma gelince; sizi küçümsüyorum ve yanımda hiç değeriniz yok da ondan.” Görüldüğü gibi Napoléon’un, Fouché’ye duyduğu kuşkusunun yerini öfke almış, çektiği azap nefrete dönüşmüştür. Kendisine böyle meydan okuduğunu asla unutmayacaktır, Fouché de bunun farkındadır. Fakat, İmparator’un acizliğini çok iyi hesaplayan<a id="GBS.0219.02"/> Fouché, ileriyi gören zekâsıyla yakın çevresindekilere, “Dört hafta içinde bu öfkeli insanın sonu gelmiş olacak,” der küçümseyerek. Bu nedenle onunla anlaşmayı kesinlikle düşünmez, kesin sonucu belirleyecek bu son mücadelede ikisinden biri gidecektir. Napoléon ya da kendisi. Napoléon kendisine bir zafer müjdesi getirecek kişinin, Paris’e gelip Fouché’ye görevinden alındığını bildireceğini ve hatta<a id="GBS.0219.03"/> belki de tutuklama emrini getireceğini ilan etmişti. Fouché bunu bilmektedir. Sonra takvimler birden yirmi yıl öncesini göstermeye başlar, 1793’ü, o tarihte dönemin en güçlüsü Robespierre de tıpkı Napoléon gibi kararlı bir şekilde on dört gün içinde, birinin kellesinin gideceğini söylemişti: Fouché’nin ya da kendi kellesinin. Fakat o tarihten bu yana Otranto Dükü’nün özgüveni artmıştı. Yakın arkadaşlarından<a id="GBS.0219.04"/> birinin o günü hatırlatıp Napoléon’un öfkesi konusunda kendisini uyarması üzerine kibirli bir şekilde gülümseyerek şöyle der: “Fakat giden, Robespierre’in kellesi oldu.”</p>
		<p class="lvl1">18 Haziran’da Invalide Katedrali’nin önünde birdenbire top sesleri duyulmaya başlar. Paris halkı coşkuyla kulak verir. On beş yıldır bu tunçtan sesin anlamını tanıyordu. Bir zafer kazanılmıştı, bir savaş zaferle sonuçlanmıştı<a id="GBS.0219.05"/> <em>Moniteur, </em>Blücher ve Wellington’ın mutlak yenilgisini yazıyordu. Pazar günü dolmuş olan caddelere sürüyle insan akıyor, daha birkaç gün önce gel-git içindeki genel hava, birdenbire İmparator’a duyulan sadakat ve coşkuya dönüşüyordu. En hassas ölçek olan faizler birkaç puan düşüyordu sadece; çünkü Napoléon’un her zaferi, savaşın uzatılması demekti. Bu büyük gürültü içinde belki de tek bir insan<a id="GBS.0220.01"/> içten içe titriyordu: Fouché. Despot İmparator’un zaferi, onun kellesine mal olabilirdi.</p>
		<p>Fakat trajik ironi: Paris’te Fransız topları zafer atışları yaparken, Waterloo’da İngilizler piyade alaylarını ve muhafız birliklerini darmadağın ediyordu ve başkent her şeyden habersiz ışıklarla donatılırken, Prusya süvarilerinin atları tozu dumana katarak önlerinden geçen ordunun son kalıntılarını süpürüyordu.</p><div style="display:none;"><a id="GBS.0220.02"/></div>
		<p>Paris her şeyden habersiz ikinci günü de güven içinde geçirir. Ancak 20 Haziran’da inanılmaz haberler gelmeye başlar. Yüzünün rengi gitmiş, dudakları titreyen insanlar kulaktan kulağa birbirlerine bu olayı fısıldıyordu. Meclis’te, sokakta, borsada, kışlada her yerde insanlar bir felaketten bahsediyordu, oysa gazeteler felç geçirmiş gibi susuyordu. Birdenbire korkuya kapılmış başkentte herkes<a id="GBS.0220.03"/> konuşuyor, bir şeyler söylüyor, mırıldanıyor, homurdanıyor, bir şeyler umut ediyordu.</p>
		<p>Sadece bir kişi bir şeyler yapıyordu: Fouché. Waterloo’dan gelen haberi (tabii ki herkesten önce) duyar duymaz, Napoléon’u hemen defedilmesi gereken can sıkıcı bir kadavra gibi görmeye başlar. Derhal mezarının kazılması için kazma küreği çalıştırır. Hiç vakit kaybetmeden zafer kazananlarla temasa geçmek için,<a id="GBS.0220.04"/> Wellington düküne bir mektup yazar, aynı zamanda da eşi benzeri olmayan psikolojik öngörüsüyle milletvekillerini uyarır, Napoléon’un ilk iş olarak hepsini evlerine göndereceğini söyler. “Her zamankinden daha kızgın olarak dönecek ve derhal diktatörlüğünü ilan edecek.” Derhal ona haddini bildirmeli! Aynı günün akşamında parlamento hazırlanmış, bakanlar kurulu İmparator’a karşı kazanılmıştı; iktidarı<a id="GBS.0220.05"/> tekrar ele geçirmek, Paris’e ayak basmadan Napoléon’un işini bitirmek için son şanstı. Artık ülkenin efendisi Napoléon Bonaparte değil, nihayet, en nihayet Joseph Fouché idi.</p>
		<p>Tan kızıllığından kısa bir süre önce, henüz gecenin siyah mantosunun altında, kefen gibi sarınmış kötü bir saltanat arabası (Napoléon’un kendi arabası, tahtı, kılıcı ve evraklarıyla Blücher’in eline geçmişti) Paris’in<a id="GBS.0221.01"/> kapısından girip Elysée Sarayı’na doğru yol alıyordu. Altı gün önce orduya gönderdiği yazılı emirde coşkulu bir şekilde, “Cesareti olan her Fransız için zafer kazanmak ya da ölmek zamanı geldi,” diyen Napoléon, ne zafer kazanmış ne de ölmüştü; fakat Waterloo ve Ligny’de yine altı yüz bin insan onun uğruna savaşta canından olmuştu. Şimdi ise tıpkı Mısır ve Rusya yenilgisinden sonra olduğu gibi, iktidarını<a id="GBS.0221.02"/> kurtarmak için çabucak eve dönmüştü: Karanlığın örtüsüne saklanabilmek, gizlice gelebilmek için arabayı özellikle yavaşlatmıştı. Dosdoğru Tuileries’ye gidip Fransa’nın halk temsilcilerini imparatorluk sarayında kabul etmek yerine, harap olmuş sinirleriyle daha küçük, kentin dışındaki Elysée Sarayı’nda saklanmayı tercih etmişti.</p>
		<p>Yorgun ve bitkin bir insan iner arabadan, anlaşılmayan ve karmaşık<a id="GBS.0221.03"/> cümlelerle, bu kaçınılmaz sonu açıklamaya, olanlar için bir mazeret bulmaya çalışır. Sıcak bir banyo kendine getirir onu, ondan sonra bakanları çağırtır. Huzursuz, öfke ve acıma duyguları içinde gidip gelen bakanlar, içlerinde en ufak bir saygı kırıntısı kalmadığı halde yenik İmparator’un karmaşık ve ateşli konuşmasını saygıyla dinlerler. Napoléon, yeniden yüz bin kişiyi askere almayı, binek atlara<a id="GBS.0221.04"/> el koymayı (bakanlar, verecek hiçbir şeyi kalmamış taşradan yüz adamın bile çıkmayacağını biliyorlardı) hayal etmekte, on dört gün içinde müttefiklerin karşısına yine iki yüz bin adamla çıkacağını söylemekteydi. Aralarında Fouché’nin de bulunduğu bakanlar, başlarını öne eğmişlerdi. Bu tür ateşli konuşmaların o dev insanın içinde var olan ve hâlâ ölmek istemeyen o büyük iktidar isteğinin son<a id="GBS.0221.05"/> titreşimleri olduğunu biliyorlardı. Tıpkı Fouché’nin tahmin ettiği gibi, diktatörlük istiyordu, tüm askerî ve siyasi gücün bir tek yerde, kendi elinde toplanmasını istiyordu ve bunu belki de bakanları tarafından reddedilmek için istiyordu, ileride zaferin son şansının kendisinden esirgendiğini söyleyip tarih önünde suçu onlara yükleyebilmek için (günümüz bu tür yanıltmaları bilir).</p>
		<p>Fakat tüm<a id="GBS.0222.01"/> bakanlar, her biri, bu acı çeken, çılgınca bir ateşle yanan İmparator’u sert sözlerle incitmekten korkarak dikkatle açıklar görüşlerini. Sadece Fouché konuşmaz. O susar, çünkü Napoléon’un iktidar için yapacağı bu son hamleyi engelleyebilmek için çoktan tüm hazırlıklarını yapmıştır. Ölmekte olan birinin son çırpınışlarını tıbbi bir olay gibi soğukkanlılıkla izleyen, nabzın ne zaman duracağını, direncin<a id="GBS.0222.02"/> ne zaman kırılacağını önceden hesap etmiş bir doktorun nesnel merakıyla, hiçbir acıma duymadan bu beyhude konuşmayı dinler: O ince, kanı çekilmiş dudaklarından tek bir sözcük çıkmaz. Ölmek üzere olan, kaybetmiş, herkesin sırt döndüğü bir insanın çaresiz konuşmasının ne anlamı vardı? İmparator burada kendinden geçmiş bir halde zoraki hayalleriyle diğerlerini de kendinden geçirmeye çalışırken,<a id="GBS.0222.03"/> Fouché bin adım ilerideki Tuileries Sarayı’nda milletvekilleri toplantısında acımasız bir mantıkla kendisinin emir ve istekleri doğrultusunda karar verildiğini biliyordu.</p>
		<p>Kendisi, tıpkı 9 Thermidor’da olduğu gibi, 21 Haziran’daki bu milletvekilleri toplantısına katılmamıştı elbette. Karanlıkta –ve bu onun için yeterliydi– bataryalarını dizmiş, savaş planını hazırlamış ve saldırı için doğru<a id="GBS.0222.04"/> adamı, doğru zamanda seçmişti: Napoléon’un trajik ve neredeyse garip rakibi olan Lafayette’i. Yirmi beş yıl önce Amerikan bağımsızlık savaşından bir kahraman olarak Fransa’ya döndüğünde çok genç bir soylu olmasına rağmen, Devrim’in sancağını taşıyan kişi, yeni fikirlerin öncüsü, halkın sevgilisi olarak iki dünyada da ün kazanmış olan Lafayette, iktidarın sarhoşluğunu erken, çok erken tatmıştı. Birdenbire<a id="GBS.0222.05"/> Barras’nın yatak odasından küçük bir Korsikalı çıkmış, üzerinde neredeyse paralanmış bir palto, ayaklarında eski ayakkabılar olan sıradan bir teğmen, iki yıl içinde Lafayette’in yaptığı ve başlattığı her şeyin üzerine oturmuş, onun yerini ve ününü elinden almıştı; böyle şeyler unutulmaz. Son derece kızgın ve kırgın olan genç soylu, çiftliğine çekilirken, diğeri sırmalı imparator giysileri<a id="GBS.0223.01"/> içinde Avrupa’nın prenslerini ayağına getirtmiş ve soylularınkinden daha sert yeni bir baskı dönemi başlatmıştı. Bu yükselen güneş, ıssız çiftliğe tek bir ışığını bile bahşetmez; sade giysiler içindeki Marki Lafayette bir defasında Paris’e geldiğinde, yükselişte olan Napoléon onu fark etmez hiç, generallerin sırmalı giysileri, kan denizinde pişmiş mareşallerin üniformalarının ışıltısı, onun çoktan<a id="GBS.0223.02"/> tozlanmış ünü üzerinde parıldamaktadır. Lafayette unutulmuştur, yirmi yıl boyunca hiç kimse onun adını anımsamamıştır. Saçları kırlaşmış, zayıf, kuru bir insan olup çıkmıştır, artık kimse onu orduya, senatoya çağırmaz olmuş, aksine aşağılamış, La Grange’da gül yetiştirmeye, patates toplamaya uygun görülmüştür. Hayır, bunları unutmamıştır bu hırslı adam. Şimdi ise 1815’leri anımsayan halk, bir zamanlar<a id="GBS.0223.03"/> çok sevdiği bu insanı yine temsilcisi olarak seçtiğinde ve Napoléon onunla konuşmaya mecbur kaldığında, Lafayette soğuk bir tavırla reddeder, düşmanlığını gizlemeyecek kadar gururlu, dürüst ve doğru bir insandır.</p>
		<p>Ancak şimdi Fouché’nin sırtına vurup kendisini öne çıkarmasıyla, bastırdığı nefreti, ona adeta zekâ ve güç verir. Yıllar sonra yeniden yükselir eski liderin sesi kürsüde: “Özgürlüğün<a id="GBS.0223.04"/> eski dostlarının tanıdığı sesimin yıllar sonra tekrar yükselmesinin nedeni, vatanın tehlikede olduğunu sizlere bildirmek istediğim içindir ve onu bu tehlikeden kurtarmak sadece sizin elinizdedir.” Özgürlük sözcüğü uzun aradan sonra yine telaffuz edilmiştir ve şu dakikalarda özgürlük, Napoléon’dan kurtuluş anlamına geliyordu. Lafayette’nin önerisi, Meclis’i dağıtma ve bir kez daha hükümet darbesi<a id="GBS.0223.05"/> yapma girişimlerini önler; Halk Meclisi’nin, Meclis’i dağıtma girişiminde bulunan herkesi vatan haini ilan etmesi coşkuyla karara bağlanır.</p>
		<p>Bu sert açıklamanın kime yöneldiği anlaşılır; bu haber Napoléon’a ulaştırıldığında, Napoléon suratının ortasında yumruk yemiş gibi olur. “Bu adamları sefere çıkmadan önce göndermeliydim,” der öfkeyle. “Şimdi çok geç.” Gerçekte ise ne iş işten geçmişti ne<a id="GBS.0224.01"/> de çok geçti. Tahtı oğluna bıraktığını yazarak tam zamanında özgürlüğüne kavuşabilir ya da Elysée’den biraz ilerideki toplantı salonuna gidebilir ve varlığıyla orada bulunan kararsız koyun sürüsünü, isteklerini kabul etmeye zorlayabilirdi; ancak dünya tarihi aynı şaşırtıcı olaya işaret etmiştir hep, özellikle de güçlü kişilikler karar öncesi önemli anlarda garip bir kararsızlığa kapılırlar, gönüllerine<a id="GBS.0224.02"/> felç iner. Wallenstein düşmeden önce, Robespierre, 9 Thermidor’dan önceki gece ve son savaşın liderleri, hepsi aceleci davranışların bile hata olacağı anlarda korkunç sonuçlar doğurabilecek bir kararsızlığa kapılmışlardır. Napoléon da kendisini umursamazca dinleyen birkaç bakanının önünde tam da geleceğini belirleyecek bir anda boşu boşuna konuşur, geçmişin tüm hatalarını tartışır, suçlamalarda<a id="GBS.0224.03"/> bulunur, hayallerinden bahseder, kâh gerçek, kâh sahte bir coşkuya kaptırır kendini, fakat cesareti yoktur. Konuşur, ancak bir şey yapmaz. Sanki tarih aynı yaşam içinde tekrarlanırmış gibi, sanki her zaman politikada en tehlikeli düşünce hatalarının örnekleri yokmuş gibi, 18 Brumaire’de de olduğu üzere, milletvekillerini ikna etmesi için erkek kardeşi Lucien’i gönderir. Fakat o zamanlar Lucien,<a id="GBS.0224.04"/> zafer kazanmış ağabeyinin avukatı olarak gitmişti, bileği güçlü askerler ve kararlı generaller onun yanındaydı. Üstelik şimdilerde Napoléon kendisi için büyük felaket sayılabilecek şeyleri unutmuştu: On beş yıl içinde on milyon insan ölmüştü. Ve Lucien şimdi kürsüye çıkıp Fransız halkını, ağabeyinin davasını yarı yolda bırakmakla suçlamaya başladığında, halkın cellatlarına karşı duyduğu ve bastırdığı<a id="GBS.0224.05"/> tüm öfkesi barut fıçısını ateşleyen kıvılcım gibi Lafayette’in unutulmaz sözleriyle dile gelir ve Napoléon’un en son umudunu da paramparça eder. “Nasıl,” diye kükrer Lucien’e, “ağabeyiniz için yeterince şey yapmadığımızı söylemeye nasıl cesaret edersiniz? Oğullarımızın ve kardeşlerimizin kemiklerinin bağlılığımızı her yerde kanıtladığını unuttunuz mu? Afrika’nın çöllerinde, Guadalquivir ve<a id="GBS.0225.01"/> Tajo kıyılarında, Weichsel’in kıyısında, Moskova’nın buzlu topraklarında on yılı aşkın bir süre üç milyondan fazla Fransız tek bir adam uğruna öldü. Bugün hâlâ bizim kanımızla Avrupa’ya savaş açmak isteyen bir adam için. Yeter, bir adam için yeter de artar bile. Bizim görevimiz şimdi vatanı kurtarmak.” Gök gürlemesi gibi çınlayan alkışlar belki Napoléon’un aklını başına getirir ve kendiliğinden tahttan<a id="GBS.0225.02"/> vazgeçmesinin zamanının geldiğini anlar, diye düşünür insanlar. Fakat yeryüzünde iktidardan vazgeçmek kadar zor bir şey yoktur. Napoléon tereddüt eder. İşte onun bu tereddüdü kendisinin özgürlüğüne ve oğlunun imparatorluğuna mal olur.</p>
		<p class="lvl1">Ancak Fouché’nin sabrı taşmıştı. İnsanları rahatsız eden İmparator kendi istediği ile gitmiyorsa, uzaklaştırılacaktı: Şimdi çabuk ve doğru kararı vermeliydi,<a id="GBS.0225.03"/> o zaman bu muazzam şöhret de tepetaklak olurdu. Fouché, aynı gece kendisine bağlı milletvekillerini iyice işler ve ertesi sabah Meclis birdenbire Napoléon’un tahtı bırakmasını emir gibi sert bir şekilde talep eder. Ancak görünen o ki, kanında iktidarın dalgalarının köpürdüğü bu adama yeterince açık gelmemiştir bu. Napoléon hâlâ bir şeyler anlatmaktayken, Fouché’nin işaretiyle Lafayette araya girip<a id="GBS.0225.04"/> şu önemli sözleri söyler: “Tahttan çekilmeyi reddediyorsa, tahttan düşürülmesini öneriyorum.”</p>
		<p>Onurlu bir şekilde çekilmesi için bir saat süre verirler dünyanın efendisine, iktidardan tamamen vazgeçmesi için bir saat; fakat Napoléon bu bir saat içinde tıpkı 1814’te Fontainebleau’da generallerinin önünde yaptığı gibi politik davranmak yerine, oynar: “Nasıl,” diye öfkeyle kükrer, “zorla mı? Öyleyse<a id="GBS.0225.05"/> çekilmeyeceğim. Meclis’teki bu Jakobenler sürüsünü ve iktidar peşinde olanların maskesini halkın önünde düşürmeli ve ülkeden sürmeliydim! Fakat kaybettiğim zamanı telafi edeceğim.” Oysa gerçekte daha fazla şey elde etmek için kendisine daha çok ısrar edilmesini istiyordu ve gerçekten de tıpkı 1814’te generallerin yaptığı gibi bakanlar saygılı davranıyorlardı. Sadece Fouché susuyordu. Haberler<a id="GBS.0226.01"/> birbirini kovalıyordu, saatin yelkovanı acımasızca ilerliyordu. Sonunda İmparator, Fouché’ye bakar, tanıkların anlattıklarına göre, alaycı ve aşırı nefret dolu bir bakıştır bu. “Beylere yazın,” der küçümseyerek, “rahat dursunlar, onları memnun edeceğim.” Fouché derhal bir kurşunkalemle kâğıdın üzerine parlamentodaki arkadaşlarına Napoléon’u düşürmeye gerek kalmadığını yazar; Napoléon ise kardeşi<a id="GBS.0226.02"/> Lucien’e tahttan vazgeçtiğini yazdırmak için gözden uzak bir odaya çekilir.</p>
		<p>Birkaç dakika sonra kabineye döner. İçeriği ağır bu kâğıdı kime verecekti? Korkunç bir ironi: Bunları yazması için onu zorlayan, hiçbir şey yapmadan Hermes<a class="si-noteref" epub:type="noteref" href="#f92" id="ref_f92">92</a> gibi bekleyen, acımasız bir haberci gibi duran Fouché’ye verir, tek kelime etmeden. Fouché almak için çok uğraştığı bu belgeyi, tek kelime etmeden alır ve İmparator’un<a id="GBS.0226.03"/> önünde eğilir.</p>
		<p>Bu, Fouché’nin Napoléon’un önünde son eğilişidir.</p>
		<p class="lvl1">Meclis toplantısında Otranto Dükü Fouché yoktur: Zaferin kesinleştiği şu anda dünya tarihini ilgilendiren belge, yavaş yavaş çıkar merdivenleri. Gururdan titremiş olmalıydı bu ince, sert, entrikacı el şu dakikalarda, çünkü yenmişti, ikinci kez Fransa’nın en güçlü adamını yenmişti ve bu 22 Haziran onun için 9 Thermidor’un tekrarıydı.<a id="GBS.0226.04"/> Sarsıcı bir suskunlukla eski efendisi ile ilgili buz gibi soğuk ve duygudan yoksun birkaç veda cümlesi söyler. Yeni kazılmış mezara bırakılan yapma çiçekler gibi. Fakat sonrasında duyguya hiç yer vermez. İktidar, bu koca devin elinden başıboş bırakılmak ve herhangi kurnaz birine av yapmak için alınmamıştı. Şimdi yıllardır özlemini çektiği iktidarı ele geçirme zamanıydı. Bu nedenle derhal<a id="GBS.0226.05"/> geçici bir hükümet, beş kişilik bir Direktörler Meclisi kurulmasını önerir, hiç kuşkusuz sonunda kendisinin seçileceğini biliyordu. Ancak bu defa da o kadar çok istediği bağımsızlık elinden kaymak üzereydi; gerçi kendisine doğruluğu ve cumhuriyetçi inancıyla çok önemli yardımlar sağlamış olan en önemli rakibi Lafayette’e seçimde haince bir çelme takmıştı; ancak seçimin ilk turunda Carnot oyların<a id="GBS.0227.01"/> 324’ünü, Fouché ise sadece 293’ünü alır, böylece yeni geçici hükümetin başına Carnot getirilir.</p>
		<p>Fakat bu çok önemli karar ânında, hedefe bir adım kala, Fouché, bu işini bilir kumarbaz bir kez daha en büyüleyici ve en iğrenç oyunlarından birini oynar. Seçim sonuçlarına göre başkanlık doğal olarak Carnot’nundur ve o, yani Fouché nihayet sınırsız yetkileri olan birinci adam olmak isterken her<a id="GBS.0227.02"/> zaman olduğu gibi bu hükümette de ikinci adam olacaktır. Bu nedenle kurnazca bir hileye başvurur. Beş Yüzler Konseyi, Carnot’ya başkanlık koltuğunu vermek üzere henüz toplanmıştır ki, Fouché meslektaşlarına çok doğal bir şey söylüyormuş gibi, tercihlerini ortaya koymayı teklif eder. “Tercihle neyi kastediyorsunuz?” diye sorar Carnot şaşırmış bir şekilde. “Yani,” diye yanıt verir Fouché safça, “sekreterimizi<a id="GBS.0227.03"/> ve başkanımızı seçmeyi.” Sonra sahte bir alçakgönüllülükle hemen ekler: “Tabii ki ben başkanlık için oyumu size veriyorum.” Bu duruma kanan Carnot, “Ben de oyumu size veriyorum,” diye cevap verir nazik bir şekilde. Ancak Fouché iki üyeyi gizlice ikna etmiştir, böylece Carnot nasıl aptal yerine konulduğunu daha anlamadan, Fouché ikiye karşı üç oyla başkanlık koltuğuna oturur. Napoléon ve<a id="GBS.0227.04"/> Lafayette’ ten sonra Carnot gibi en popüler insanı da alt etme mutluluğu içindedir ve Carnot’nun yerine, kurnazların en kurnazı Joseph Fouché, Fransa’nın alınyazısını belirleyecek kişi olmuştur. Beş gün içinde, 13 Haziran’dan 18 Haziran’a kadar İmparator iktidarını kaybetmişti ve beş gün içinde 17 Haziran’dan 22 Haziran’a kadar Joseph Fouché iktidarı ele geçirmişti, bu defa herhangi birinin hizmetkârı<a id="GBS.0227.05"/> değil, Fransa’nın sınırsız hükümdarı olmuştu, o çok sevdiği ve karmaşık dünya politikası oyununu keyfince oynamakta özgürdü, tanrılar kadar özgürdü.</p>
		<p class="lvl1">Alacağı ilk önlem, İmparator’u uzaklaştırmaktı! Napoléon’un gölgesi bile Fouché gibi birini rahatsız ederdi, nasıl ki Napoléon imparatorken, ne yapacağı belli olmayan Fouché’nin Paris’te olmasından rahatsızlık duyduysa, Fouché de, kendisiyle gri<a id="GBS.0228.01"/> manto arasında birkaç bin mil uzaklık olmazsa, rahat bir nefes alamayacaktı. Onunla şahsen konuşmaktan kaçınır, –duygusallığa ne gerek var?– sadece pembe renkli, ince kâğıda yazılmış, iyi niyetli gibi görünen emirler göndermekle yetinir. Fakat bu donuk nezaket kılıfını da bir süre sonra çıkarıp atar ve hiç acımadan devrik İmparator’a ne kadar güçsüz olduğunu gösterir. Napoléon’un kendi ordusuna<a id="GBS.0228.02"/> hitaben yazdığı veda bildirisini umursamadan çöpe atar ve Napoléon ertesi sabah <em>Moniteur</em>’de kendi sözlerini boş yere arar ve şaşırır. Fouché bunların yayımlanmasını yasak etmiştir. Fouché, İmparator’a yasak getirmiştir. Napoléon daha birkaç gün öncesine kadar hizmetkârı olan bu insanın, bu sınırsız cüretkârlığına inanamaz, ancak her geçen an daha sert bir şekilde inen bu yumruğu görünce, sonunda<a id="GBS.0228.03"/> Malmaison’a göç eder. Ancak orada kalır ve bir yere gitmez. Oradan öteye gitmek istemez, oysa Blücher ordusunun atlıları yaklaşmaktadır ve bir an önce mantıklı davranıp ortadan kaybolması için Fouché, Napoléon’u saat başı öfkeli bir şekilde uyarmaktadır. Ancak devrildiğinin farkına vardıkça, Napoléon iktidara daha çok sarılmaktadır. Sonunda yola çıkmak için bahçede bir araba kendisini beklerken,<a id="GBS.0228.04"/> Napoléon’un aklına olağanüstü bir hareket yapma fikri gelir; o, devrik İmparator, sıradan bir general olarak birliklerinin başına geçmeye hazır olduğunu bildirir, son bir kez zafer kazanmak ya da ölmek için. Fakat Fouché, bu uyanık adam, bu tür romantik önerileri ciddiye almaz. “Bu adam bizimle dalga mı geçiyor?” diye öfkeyle bağırır. “Ordularının başına geçmesi, Avrupa’ya yeniden bir meydan okuma<a id="GBS.0228.05"/> anlamına gelecek, Napoléon’un karakteri, iktidara kayıtsız kalmasına izin vermez.”</p>
		<p>Fouché, İmparator’u başka bir yere nakletmesi gerekirken, hangi cesaretle böyle bir haberi getirirsin, diyerek generali azarlar ve bir yük gibi gördüğü Napoléon’un derhal uzaklaştırılmasını emreder, Napoléon’a ise yanıt vermeye tenezzül bile etmez. Fouché için yenilmiş insanların bir dirhem mürekkep kadar bile<a id="GBS.0229.01"/> değeri yoktur.</p>
		<p class="lvl1">Nihayet özgürdür Fouché, sonunda amacına ulaşmıştır: Napoléon’un da işini gördükten sonra elli altı yaşındaki Joseph Fouché, Otranto Dükü sonunda tek başına, hiçbir sınır olmaksızın iktidarın tepesine oturur. Çeyrek yüzyıl boyunca labirentlerin karmakarmaşık yollarından geçmiştir: Bir tüccarın kısa boylu, solgun yüzlü oğlu iken, içine kapanık papaz öğretmeni olmuş, oradan Halk<a id="GBS.0229.02"/> Meclisi’ne, konsüllüğe kadar yükselmiş, sonrasında Otranto Dükü olarak İmparator’un hizmetinde görev almıştı ve sonunda şimdi hiç kimsenin hizmetinde değildi, tek başına Fransa’nın hükümdarıydı. Entrikaları ideallere, yazgısı da dehaya üstün gelmişti. Çevresinde bulunan ölümsüzlerden oluşan bir kuşak derinliklerde yok olmuştu. Mirabeau ölmüştü, Marat öldürülmüştü, Robespierre, Desmoulins, Danton’un<a id="GBS.0229.03"/> kelleleri giyotinde gitmişti, birlikte konsüllük yaptığı Collot, Guyana’da sıtma salgınının olduğu bir adaya sürülmüştü, Lafayette’in hesabı görülmüştü, hepsi, Devrim döneminden arkadaşlarının hepsi ya ölmüş ya da silinip gitmişti. Fouché bütün partilerin güvenilir kişilerince serbestçe seçilip Fransa’ya hükmederken Napoléon, dünyanın hükümdarı yoksul birinin kılığına bürünmüş, sahte hüviyetle<a id="GBS.0229.04"/> küçük bir generalin sekreteri olarak sahile kaçmaktaydı; Murat ve Ney kurşuna dizilmeyi bekliyorlardı, Napoléon’un lütfuyla kral olmuş küçük krallar beş parasız ve vatansız oradan oraya kaçmaktaydılar. Tüm dünyada eşsiz olan o dönemin tüm ünlü kuşağı çökmüştü, yalnızca Fouché direnen, karanlıkta planlayan, gizli gizli eşeleyen sabrı sayesinde yükselmişti. Bakanlık, senato ve Halk Meclisi’ ne usta<a id="GBS.0229.05"/> elleriyle balmumunu yoğurur gibi şekil veriyordu, daha önceleri sert ve mağrur olan generaller, emekliliklerinden olurlar, diye kuzu gibi yeni başkana boyun eğiyorlardı. Ülkenin bütün vatandaşları onun kararını bekliyordu. XVIII. Louis ona habercilerini, Talleyrand selamlarını, Waterloo’dan zaferle çıkan Wellington dostluk mesajlarını gönderiyordu, dünyanın kaderinin ipleri ilk kez fevkalade açık<a id="GBS.0230.01"/> ve özgürce onun elindeydi. Çok büyük görevler bekliyordu kendisini: parçalanmış, yenik düşmüş bir ülkeyi yaklaşan düşmanlardan korumak, yersiz heyecanlı savunmaları engellemek, basit şartlar elde etmek, doğru devlet biçimi ve doğru bir hükümdar bulmak, karışıklıktan yeni bir norm, kalıcı bir düzen yaratmak. Bu da ustalık ve çok çabuk hareket eden bir zekâyı gerektiriyordu ve gerçekten de herkes şaşkın<a id="GBS.0230.02"/> ve ne yapacağını bilmez bir haldeyken, Fouché’nin önlemleri yüksek bir enerjiyi, çift yanlı, dört yanlı planları inanılmaz bir güveni işaret ediyordu. Herkesi kandırmak ve sadece kendisinin doğru bulduğu, kendisine yararlı gördüğü şeyi yapmak için herkesle dost geçiniyordu. Parlamentoya karşı Napoléon’un oğlunu ister görünüyordu, Carnot’ya karşı Cumhuriyet’i, müttefiklere karşı Orleans dükünü,<a id="GBS.0230.03"/> ancak direksiyonu usulca eski Kral XVIII. Louis’ye doğru kırıyordu. Hiç kimseye fark ettirmeden, yavaşça, becerikli dönüşümlerle gerçek hedefini yakın çevresine bile belli etmeden bir rüşvet bataklığından geçip kralcılara yanaşıyor ve bakanlar kurulunda, parlamentoda Bonapartçı ve cumhuriyetçi gibi görünmeye devam ederken, kendisine teslim edilen hükümet için Bourbonlarla pazarlığa girişiyordu.<a id="GBS.0230.04"/> Psikolojik açıdan bakıldığında bulduğu çözüm, tek doğru seçimdi. Akacak kanı kalmamış, yıkılmış, yabancı askerlerin işgal ettiği Fransa’yı korumak ve sürtüşmesiz bir geçiş sağlamak ancak çok çabuk Kral’a teslim olmakla mümkündü. Gerçekleri gören bir kişi olarak bu zorunluluğun sadece Fouché farkındaydı ve bakanların, halkın, ordunun, Meclis’in ve senatonun karşı koymasına rağmen Fouché kendi iradesi<a id="GBS.0230.05"/> ve gücü sayesinde bunu gerçekleştirdi.</p>
		<p>O günlerde Fouché’nin aklı her şeye çalışıyor, ancak tek bir şeye, –bu onun yazgısıydı– son bir şeye, en yüce bir şeye, en temiz şeye çalışmıyordu: dava uğruna kendini, kendi çıkarlarını unutmak. Elli altı yaşında, başarısının doruğunda, eskisinden on ya da yirmi kat milyoner, yaşadığı dönem ve tarih tarafından övülen Fouché’nin, bu ustaca başarıdan sonra<a id="GBS.0231.01"/> geri çekilmesi gerekirdi. Fakat yirmi yıl boyunca iktidara susamış ve bir türlü doymak bilmeyen biri, iktidardan vazgeçecek gücü kendinde bulamaz, tıpkı Napoléon gibi Fouché de düşürülmeden görevinden geri çekilmeyi düşünmez. Kaldı ki şimdi artık ihanet edeceği bir efendisi olmadığı için, kendisine, kendi geçmişine ihanet eder. Yenilmiş Fransa’yı eski hükümdarına devretmek, gerçekten büyük bir<a id="GBS.0231.02"/> şeydi, doğru ve soğukkanlı bir politikaydı. Fakat böyle bir kararın karşılığında bahşiş olarak kraliyet bakanlığını kabul etmek alçaltıcıydı, suçtan öte bir şeydi: Aptallıktı. Gözünü hırs bürümüş Fouché bu aptallığı yapar, sadece birkaç saat daha dünya politikasına parmağını sokabilsin diye bu onun ilk ve en büyük, onu tarih önünde hep küçük düşürecek tek aptallığı olur. Binlerce basamağı beceri,<a id="GBS.0231.03"/> esneklik ve sabırla çıkmışken, Kral’ın karşısında beceriksiz ve gereksiz yere diz çökerek en aşağıya düşer.</p>
		<p class="lvl1">Hükümeti bir bakanlık makamı karşılığında XVIII. Louis’ye nasıl sattığını, başka zamanlar diploması konusunda pek dikkatli davranan Fouché’nin, yazılı ender belgelerinden öğreniyoruz. Yüz gün esnasında Kral’a bağlı tek bir kişi olan Toulouse’daki Vitrolles baronu bir ordu kurmuş ve Napoléon’a<a id="GBS.0231.04"/> karşı savaşmıştı. Esir düşmüş ve Paris’e getirilmişti, İmparator onu derhal kurşuna dizdirmek istemiş, fakat Fouché araya girmişti; Fouché hep korumaktan yanaydı, özellikle de yeri geldiğinde kullanabileceği düşmanları. Böylece Baron Vitrolles’ün askerî mahkemede yargılanarak askerî hapishaneye atılmasıyla yetinilmişti. Ancak şimdi 23 Haziran’da hayatı tehlikede olan Baron’un eşi, Fouché’nin<a id="GBS.0231.05"/> Fransa’nın tek yetkilisi olduğunu öğrenir öğrenmez, Vitrolles’ün serbest bırakılmasını rica etmek için hemen ona koşar. Fouché de bunu derhal yerine getirir, çünkü Bourbonlara yaklaşmak onun için önemlidir. Hemen ertesi gün serbest bırakılan kralcıların lideri Baron Vitrolles, Otranto Dükü’ne teşekkür etmek için yanına gelir.</p>
		<p>Böylece devletin başı cumhuriyetçi Fouché ile Kral’a bağlılık yemini<a id="GBS.0232.01"/> etmiş ezelî kralcı Baron arasında politika konusunda dostça bir konuşma geçer. Fouché, Baron’a şöyle der: “Şimdi ne yapmayı düşünüyorsunuz?” – “Gent’a gitmeyi düşünüyorum, arabam kapıda bekliyor.” – “Yapabileceğiniz en akıllıca iş, çünkü burada güvende değilsiniz.” – “Kral’a götürmem için bana bir şey vermeyecek misiniz?” – “Oo, hayır, hiçbir şey yok. Sadece Majesteleri, kendilerine bağlılığımı<a id="GBS.0232.02"/> göz önünde bulundursunlar, yakında Tuileries’ye gelmesi ne yazık ki benim elimde değil.” – “Fakat ben sanıyordum ki, onun pek yakında buraya gelmesi sadece size bağlı bir şey.” – “Benim yetkim, sizin düşündüğünüzden daha az. Çok büyük güçlükler var. Doğrusu, parlamento durumu basitleştirdi. Sizin de bildiğiniz gibi (bunu söylerken gülümser Fouché) parlamento II. Napoléon’u getirecek.” – “Nasıl,<a id="GBS.0232.03"/> II. Napoléon’u mu?” – “Tabii, böyle başlamak gerekiyordu.” – “Fakat sanırım bunu ciddiye almamak gerekir, öyle değil mi?” – “Öyle denebilir. Bu konuda düşündükçe, bu atamayı anlamsız görüyorum. Fakat ne kadar çok insanın bu isme hâlâ nasıl bağlı olduğunu tahmin edemezsiniz. Meslektaşlarımdan bazıları, özellikle Carnot, II. Napoléon ile her şeyin kurtulacağına inanıyor.” – “Sizce bu oyun ne kadar sürecek?”<a id="GBS.0232.04"/> – “Muhtemelen I. Napoléon’dan kurtulana kadar.” – “Peki sonra, sonra ne olacak?” – “Nereden bileyim? Böylesi anlarda ertesi gün ne olacağını kestirmek güç.” – “Fakat meslektaşınız Mösyö Carnot, Napoléon’a bu kadar bağlıysa, sizin için buradan kurtulmak zor olacaktır.” – “Hah, Carnot’yu tanımıyorsunuz! Onu bundan vazgeçirmek için ‘Fransız Halkı’nın hükümetini ilan etmek yeterli, Fransız halkı,<a id="GBS.0232.05"/> bunu bir duysa, düşünsenize!” Bu söz üzerine her ikisi de gülmeye başlar, cumhuriyetçilerin seçtiği ve meslektaşıyla alay eden Otranto Dükü ile Kral’ın elçisi birbirlerini anlamaya başlarlar. “Doğrusu da bu, böyle olacak,” diyerek konuşmaya başlar Baron Vitrolles, “ancak umarım II. Napoléon ve ‘Fransız Halkı’ndan sonra Bourbonları da düşünürsünüz.” – “Elbette,” diye yanıtlar Fouché, “ondan sonra<a id="GBS.0233.01"/> sırada Orleans dükü var.” – “Nasıl, Orleans dükü mü?” diyerek haykırır Baron Vitrolles şaşkınlıkla. “Böyle herkese sunulmuş, bütün dünyanın pazarlığını yaptığı bir tacı, Kral’ın kabul edeceğine inanıyor musunuz?” Fouché susar ve gülümser.</p>
		<p>Fakat Baron Vitrolles anlamıştır. Fouché bu dolambaçlı, alaycı ve sözüm ona önemsiz konuşmayla ona niyetini göstermiştir. Fouché kendisi istediği takdirde<a id="GBS.0233.02"/> zorluklar olacağını, Kral XVIII. Louis yerine II. Napoléon’un ya da Fransız halkının ya da Orleans dükünün iktidara getirileceğini açıkça hissettirmiştir Baron Vitrolles’ye, ancak o, yani Fouché bu olanaklardan hiçbirine bağlı olmadığını, aksine bu üç olanağı da XVIII. Louis’nin lehine bir kenara itmeye hazırdır, eğer... bu “eğer” telaffuz edilmez, ancak Baron Vitrolles anlar, belki bir bakışından,<a id="GBS.0233.03"/> belki de bir hareketinden. Ne olursa olsun, birdenbire gitmekten vazgeçip Paris’te Fouché’nin yanında kalmaya karar verir, elbette Kral’la özgürce mektuplaşmasına izin verilmesi koşuluyla. Şartlarını ortaya koyar: Öncelikle kendi adamlarını Kral’ın yanına Gent’a göndermek için yirmi beş pasaport. “Elli, yüz, ne kadar isterseniz,” diye yanıtlar neşeyle cumhuriyetçi Polis Bakanı, cumhuriyet karşıtlarının<a id="GBS.0233.04"/> temsilcisine. “Ve bir de her gün sizinle konuşmama izin vermenizi rica ediyorum.” Yine neşeyle cevap verir Dük: “Bir defa yetmez! İki defa, sabahları ve akşamları.” Artık Baron Vitrolles rahatça Paris’te kalabilir ve Otranto Dükü’nün koruması altında Kral’la pazarlık yapabilir ve ona, Paris’in kapılarının açık olduğunu söyleyebilir, eğer... Evet, eğer XVIII. Louis, Otranto Dükü’nün kraliyet<a id="GBS.0233.05"/> hükümetinde bakan olmasını göze alabilirse.</p>
		<p class="lvl1">XVIII. Louis’ye, Fouché’ye bahşiş olarak vereceği bir bakanlık karşılığında Paris kapılarının açılabileceği söylendiğinde, aslında pek ağır tavırlı olan bu Bourbon öfkeyle köpürür: “Asla!” diye bağırır nefret ettiği bu ismin listeye konmasını isteyen kişilere. Gerçekten de bir kral katilini, kardeşinin ölüm fermanını imzalamış olan birini, papazlıktan<a id="GBS.0234.01"/> ayrılmış, öfkeli bir ateisti, Napoléon’a uşaklık etmiş birini yanına almasını nasıl bekleyebilirlerdi kendisinden? “Asla!” diye bağırır öfkeyle. Fakat insanlar kralların, politikacıların ve generallerin bu “asla”sının ne anlama geldiğini, tarihteki örneklerden bilirler, bu çoğu zaman kayıtsız şartsız teslimiyet demektir. Paris kenti bir ayine değmez mi? IV. Heinrich’ten bu yana krallar, ataları<a id="GBS.0234.02"/> iktidar uğruna ruhlarını ve vicdanlarını benzer bir şekilde satmamışlar mıydı? Her yandan gelen baskıyla, saray mensupları, generaller, Wellington ve özellikle Talleyrand (evlenmiş bir piskopos olarak sarayda kendisinden daha kötü bir örnek istiyordu) tarafından sıkıştırılan XVIII. Louis yavaş yavaş tereddüt etmeye başlar. Hepsi de ona Paris’in kapılarını herhangi bir direnç olmadan açabilecek<a id="GBS.0234.03"/> tek adamın sadece Fouché olduğu konusunda güvence verir. Sadece Fouché, bütün partilerin ve düşüncelerin adamı, tahta geçen herkesin en iyi destekçisi olan bu adam önleyebilirdi kan dökülmesini. Üstelik eski Jakoben çoktandır uslu bir muhafazakâr olmuştu zaten, yaptıklarından pişmanlık duymuş ve Napoléon’a çok güzel ihanet etmişti. Sonunda Kral vicdanını rahatlatmak için günah çıkartır –“Zavallı kardeşim,<a id="GBS.0234.04"/> beni şimdi bir görebilseydin!” diye çığlık atmıştır denildiğine göre– ve Fouché ile Neuilly’de gizlice buluşmayı kabul eder, çünkü halkın seçtiği bir liderin, bakanlık makamı için ülkesini, tahtta hak iddia eden bir insanın da krallık için onurunu sattığını Paris’te hiç kimse duymamalıydı: Bir zamanların Jakobeni Fouché ile henüz kral olmamış XVIII. Louis arasındaki yeniçağın bu en iğrenç<a id="GBS.0234.05"/> pazarlığı, kiliseden ayrılmış bir piskoposun şahitliğinde karanlıkta yapılır.</p>
		<p>Neuilly’de ancak bir Shakespeare ya da bir Aretino’nun eserlerinde karşılaşabileceğimiz türden inanılmaz fantastik bir oyun sergilenir: XVIII. Louis, Kutsal Louis’ nin soyundan olan bu kişi, erkek kardeşinin katili, yedi defa yeminini bozmuş Fouché’yi, Meclis’in, İmparator’un ve Cumhuriyet’in bakanlığını yapmış bu<a id="GBS.0235.01"/> kişiyi sekizinci kez ve bu defa kendisine bağlılık yemini etmek için karşılar. Bir zamanlar piskoposluk yapmış, sonra cumhuriyetçilerden olmuş, sonra İmparator’a hizmet etmiş Talleyrand suç ortağını getirir. Aksayan Talleyrand daha düzgün yürüyebilmek için kolunu Fouché’nin omzuna dayamıştı –Chateaubriand’ın alaycı bir ifadeyle dediği gibi, “Kötülük, ihanete yaslanmıştı”– iki ateist ve oportünist<a id="GBS.0235.02"/> böyle kardeş kardeş kol kola girmiş, Kutsal Louis’nin mirasçısının yanına yaklaşırlar. Önce yerlere kadar eğilirler. Ondan sonra Talleyrand o çirkin görevi üstlenir ve Kral’a, kardeşinin katilini bakan yapması için Fouché’yi önerir. Kara kuru bir adam olan Fouché her zamankinden de solgundur, çünkü şimdi “zorba” bir hükümdarın, “despot” bir hükümdarın önünde diz çökmekte ve kardeşini öldürdüğü bu<a id="GBS.0235.03"/> kişinin, damarlarında aynı kanı taşıyan bu kişinin elini öpmekte ve çetesiyle Lyon’da zarar verdiği kiliselerini yağmaladığı aynı Tanrı’nın adıyla yemin etmektedir. Fouché için bile olsa, çok zor bir şeydir bu!</p>
		<p>Bu nedenle Kral’ın huzurundan ayrılırken hâlâ solgun görünmektedir Otranto Dükü; şimdi Talleyrand’a yaslanan odur. Tek bir kelime etmez. İskambil oynar gibi dua eden bu kinik piskoposun<a id="GBS.0235.04"/> alaycı dokundurmaları bile, onu bu suskunluğundan çıkarmaz. Cebinde imzalanmış bakanlık belgesi, gece yarısı Paris’e, Tuileries’ye geri döner. Fouché hiçbir şeyden haberi olmayan ve ertesi sabah hepsini kapı dışarı edeceği, öbür gün de bütün haklarını elinden alacağı meslektaşlarının yanına döner. Muhtemelen kendisini onların yanında pek iyi hissetmemiştir. Bir kez olsun bu en sadakatsiz hizmetkâr<a id="GBS.0235.05"/> özgür olmuştur, fakat –kaderin eşsiz oyunu– dalkavuk yaradılışlı insanlar özgürlüğü asla kaldıramazlar, zorla bu özgürlükten kurtulup yeni bir uşaklığa girmeye çalışırlar. Böylece Fouché, daha dün güçlü ve bağımsız biri iken, yine bir hükümdara bağlanır, serbest kalan ellerini yine iktidarın prangasına vurdurur (ve bunun kaderin dümeni olduğunu sanır). Fakat kısa bir süre sonra pranganın izini,<a id="GBS.0236.01"/> damgasını taşıyacaktır.</p>
		<p>Ertesi sabah müttefiklerin birlikleri Paris’e girer. Gizli anlaşmaya göre, Tuileries’yi işgal ederler ve milletvekillerine kapıları kapatırlar. Bunun üzerine sözüm ona şaşırmış olan Fouché, bunu bahane ederek arkadaşlarına, süngüleri protesto etmek için hükümetten geri çekilmeyi önerir. Aldatılmış olan meslektaşları heyecanla bu tuzağa düşerler, böylece kararlaştırıldığı<a id="GBS.0236.02"/> gibi taht birdenbire boşalıverir, bir gün boyunca Paris hükümetsiz kalmıştır. XVIII. Louis coşku içinde Paris’e gelir ve büyük bir heyecan içinde kurtarıcı olarak karşılanır: Fransa yine krallık olmuştur.</p>
		<p>Fouché’nin meslektaşları nasıl bir kurnazlıkla oyuna getirildiklerini ancak şimdi anlamaktadırlar. <em>Moniteur</em>’den Fouché’nin fiyatını da öğrenirler. İşte o anda dürüst, davranışları ölçülü,<a id="GBS.0236.03"/> kimsenin erişemediği (biraz da dar görüşlü) Carnot’nun öfkesi yükselir. “Şimdi ben nereye gideceğim, hain herif!” diye küçümseyerek bağırır kraliyetin çiçeği burnunda Polis Bakanı’na.</p>
		<p>Fakat Fouché de aynı küçümseyici tonla, “Nereye istersen oraya, aptal herif!” diye yanıtlar.</p>
		<p>İşte 9 Thermidor’dan kalma iki eski Jakoben arasındaki bu kısa, ancak ikisinin de kişiliğini ortaya koyan diyalogla,<a id="GBS.0236.04"/> yeniçağın o şaşırtıcı oyunu, Devrim ve Napoléon’un dünya tarihindeki seferleriyle parıldayan düşü sona ermiş olur. Kahramanlık maceralarının dönemi bitmiş, burjuva dönemi başlamıştır.</p>

		<section class="si-footnotes" epub:type="footnotes">
			<aside class="si-footnote" epub:type="footnote" id="f85"><a class="si-backref" href="#ref_f85">85 .</a><span class="si-footnote-text"> (Fr.) Yaşasın İmparator! (Ç.N.)</span></aside>
			
			
			<aside class="si-footnote" epub:type="footnote" id="f86"><a class="si-backref" href="#ref_f86">86 .</a><span class="si-footnote-text"> (Fr.) Kahrolsun Kral! (Ç.N.)</span></aside>
			
			
			<aside class="si-footnote" epub:type="footnote" id="f87"><a class="si-backref" href="#ref_f87">87 .</a><span class="si-footnote-text"> Johann Wolfgang von Goethe’nin <em>Faust</em> adlı eserinde Şeytan’ı simgeleyen figür. (Ç.N.)</span></aside>
			
			
			<aside class="si-footnote" epub:type="footnote" id="f88"><a class="si-backref" href="#ref_f88">88 .</a><span class="si-footnote-text"> (Lat.)<div style="display:none;"><a id="GBS.0236.05"/></div> Sonsal, sonradan; buradaki anlamı: sonradan uydurulmuş. (Ç.N.)</span></aside>
			
			
			<aside class="si-footnote" epub:type="footnote" id="f89"><a class="si-backref" href="#ref_f89">89 .</a><span class="si-footnote-text"> Geçmişi, şimdiyi ve geleceği gören Deniz Tanrısı Poseidon ile Phenike’nin oğlu. Kelime anlamı değişen şey, değişken kimse, mağara semenderi, istediği şekle girebilen olan bu mitolojik figürü yazarın örnek göstermesinin nedeni onun da tıpkı Fouché gibi dönek tabiatlı olmasıdır. (Ç.N.)</span></aside>
			
			
			<aside class="si-footnote" epub:type="footnote" id="f90"><a class="si-backref" href="#ref_f90">90 .</a><span class="si-footnote-text"> Friedrich Schiller’in<div style="display:none;"><a id="GBS.0237.01"/></div> <em>Haydutlar</em> eserindeki çirkin, sevilmeyen, kıskanç biri olmasının yanı sıra amaca ulaşmada her yolun mubah olduğuna inanan, bunun için ahlak dışı yöntemlere başvuran, iyi olan her şeyden yoksun bir karakterdir. (Ç.N.)</span></aside>
			
			
			<aside class="si-footnote" epub:type="footnote" id="f91"><a class="si-backref" href="#ref_f91">91 .</a><span class="si-footnote-text"> (1452-1485) Hayatı, Shakespeare dahil birçok sanatçıya konu olan, tahta geçmek için kardeşlerini öldüren, tüm engelleri kaldıran Makyavelist İngiliz Kralı. (Ç.N.)</span></aside>
<div style="display:none;"><a id="GBS.0237.02"/></div>			
			
			<aside class="si-footnote" epub:type="footnote" id="f92"><a class="si-backref" href="#ref_f92">92 .</a><span class="si-footnote-text"> Yunan mitolojisinde tanrıların habercisi. (Ç.N.)</span></aside>

		</section>
	</section>
<div style="display:none;"><a id="GBS.0237.03"/></div></body>
</html>