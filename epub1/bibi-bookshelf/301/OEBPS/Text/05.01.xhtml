<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h1>I <span>Uzun Yol</span></h1>

  <p>Havadan anlamıştı. Elle tııtıılur en ufak bir ipucu yokken bile Beyaz Diş yaklaşan felaketi sezmişti. Değişimin yakın olduğu, anlaşılmaz biçimde içine doğmuştu. Nasıl ve neden olduğunu bilmiyordu ama gelmekte olana dair bu hissi bizzat tanrılardan almıştı. Kavrayamayacakları bir şekilde niyetlerini kulübenin etrafından ayrılmayan kurt-köpeğe açık etmişler, o da içeri adımını bile atmadığı halde onların akıllarından geçeni anlamıştı.</p>

  <p>Bir akşam yemekte köpek sürücüsü, “Şunu bir dinlesene!” dedi hayretler içinde.</p>

  <p>Weedon Scott dinledi. Kapının dışından alttan alta endişeli bir inleme, nefesin yanında zar zor duyulabilen bir iç çekme sesi geliyordu. Sonra sahibinin içeride olduğunu, henüz yalnız ve gizemli firarına başlamak için harekete geçmediğini Beyaz Diş’e gösteren uzun bir koklama.</p>

  <p>Köpek sürücüsü, “Eminim bu köpek aklından geçenleri biliyoç” dedi.</p>

  <p>Weedon Scott, dolu gözlerle arkadaşından ötelere baktı ama dili, aklından geçenleri yalanlıyordu.</p>

  <p>“Kaliforniya’da bir kurtla ne halt ederim ben?”</p>

  <p>Matt, “Ben de onu diyorum ya,” diye cevapladı. Kaliforniya’da bir kurtla ne halt edersin?”</p>

  <p>Bu söz Weedon Scott’ı tatmin etmedi. Matt kaçamak konuşuyor gibiydi.</p>

  <p>Scott, “Beyaz adamın köpeklerinin ona karşı hiç şansı yok,” diye söze devam etti. “Görür görmez hepsini öldürür. Milletin zararını karşılamaktan iflas bayrağını çekmezsem bile yetkililer gelip bunu götürür sonra da elektrik verip öldürürler.”</p>

  <p>Köpek sürücüsünün yorumu, “Köpek düpedüz katil,” oldu.</p>

  <p>Weedon Scott şüpheyle ona baktı.</p>

  <p>“Böyle bir şey asla olmaz,” dedi kesin karar olarak.</p>

  <p>Matt da, “Böyle bir şey asla olmaz,” diye sözünü sonuçlandırdı. “Neden? Çünkü sadece ona bakmak için bir adam tutman lazım gelir.”</p>

  <p>Berikinin şüphesi biraz dinmişti. Neşeyle başını sallayarak bu sözü onayladı. Bunun ardındaki sessizlikte derinden gelen o yarı hıçkırış, yarı inleme sesini, peşinden de uzun ve sorgulayıcı koklamayı duydular.</p>

  <p>“Seni acayip düşünüyor, bu hiç inkâr edilemez.”</p>

  <p>Beriki büyük bir öfkeyle dik dik baktı arkadaşına. “Lanet olsun be adam! Benim de aklım var ve en iyisi nedir biliyorum!”</p>

  <p>“Ben de aynı şeyi diyorum ama…”</p>

  <p>“Ama ne?”</p>

  <p>“Ama…” köpek sürücüsü önce yumuşak bir sesle başladı ama sonra fikri değişti ve içinde giderek yükselen kızgınlığı açığa vurmaya başladı. “Ne oluyor ki, ne bu hiddet. Şu yaptıklarına bakılınca insan senin aklından geçeni bilmediğini düşünüyor.”</p>

  <p>Weedon Scott bir süre iç tartışma yaşadıktan sonra daha nazik bir sesle, “Haklısın Matt. Ne düşüneceğimi bilemiyorum ve asıl mesele de bu,” dedi.</p>

  <p>Kısa bir aradan sonra devam etti. “Çünkü köpeği yanımda götürmem tam bir saçmalık olur.”</p>

  <p>Matt’in cevabı, “Aynı fikirdeyim,” oldu ama patronu bu cevaptan yine tatmin olmadı.</p>

  <p>Köpek sürücüsü masumane, devam etti. “İyi de ulu Sardanapalus<a class="footnoteref" href="../Text/notlar.xhtml#n4" id="ref4">4</a> adına, benim anlamadığın, senin içinden geçenleri nasıl biliyor bu köpek?”</p>

  <p>Scott, kederle başını sallayarak, “Buna benim de aklım ermiyor, Matt,” diye cevap verdi.</p>

  <p>Beyaz Diş’in, kulübenin aralık kapısından, içeride o belalı el çantasını yerde, sahibini de eşyalarını içine yerleştirirken gördüğü gün sonunda gelip çattı. Ayrıca bir de içeride sürekli oraya buraya gidip geliyorlardı; kulübenin o dingin, huzurlu havası bozulmuş, tuhaf bir tedirginlik ve huzursuzluk hâkim olmuştu. Kuşku götürmez kanıt işte buydu. Beyaz Diş, zaten hissetmişti. Ama artık aklıyla da kavrıyordu. Tanrısı, yine uzaklara gitmeye hazırlanıyordu. Ve ilk gidişinde onu nasıl yanına almadıysa, şimdi de burada bırakacağı kesindi.</p>

  <p>O gece kurtlar gibi uzun uzun uludu. Yavruluk günlerinde, Vahşi Hayattan geri dönüp köye geldiğinde Boz Kunduz’un çadırının yerinde bir çöp yığını dışında hiçbir şey bulamadığı gün yaptığı gibi, burnunu yukarı dikip bütün dertlerini anlattı soğuk yıldızlara.</p>

  <p>Kulübenin içindeyse iki adam daha yeni yatmışlardı.</p>

  <p>Matt yatağından, “Yine yemeyecek,” yorumunu yaptı.</p>

  <p>Weedon Scott’ın yatağından bir homurdanma yükseldi, battaniyenin altında bir hareket oldu.</p>

  <p>“Geçen sefer gidişinde yemeyi kesmesini düşününce, bu sefer öleceğine kesin gözüyle bakıyorum.”</p>

  <p>Öteki yatağı örten battaniyenin altında sinirli hareketler vardı.</p>

  <p>“Kes sesini be!” diye bağırdı Scott karanlığın içinde. “Kadınlardan beter dırdır ediyorsun.”</p>

  <p>Köpek sürücüsü, “Aynı fikirdeyim,” cevabını verdi. Weedon Scott, bu lafı ederken onun kıs kıs gülüp gülmediğinden emin olamamıştı.</p>

  <p>Ertesi gün Beyaz Diş’in endişesi ve huzursuzluğu açıkça görülür bir hal almıştı. Sahibi kulübeden çıkar çıkmaz onun peşine takılıyor, içerideyken de kapının etrafından başka bir yere gitmiyordu. Arada açılıp kapanan kapının arasından yerdeki valizleri görüyordu. Bagajların arasına iki büyük çantayla bir de kutu katılmıştı. Matt, patronunun battaniyeleriyle kürkünü küçük bir muşambanın içine sarıyordu. Beyaz Diş, yapılanları izlerken inledi.</p>

  <p>Sonra iki yerli geldi. Beyaz Diş, onlar bagajları yüklendikten sonra elinde yatak takımıyla el çantası olduğu halde önlerine düşen Matt’in arkasından tepeden aşağı inişlerini dikkatle izledi. Ama peşlerinden gitmedi. Sahibi hâlâ kulübedeydi çünkü. Biraz sonra Matt döndü. Scott kulübenin kapısına gelip Beyaz Diş’i içeri çağırdı.</p>

  <p>Yumuşacık bir sesle, “Seni zavallı şeytan,” derken bir yandan da onun kulaklarını ovuşturuyor, sırtını okşuyordu. “Bana bak eski dostum, şimdi ben uzun bir yola çıkıyorum ve sen gelemezsin. Hadi şimdi bana bir gurla bakayım. Şöyle iyi bir elveda gurlaması yap bana.”</p>

  <p>Ama Beyaz Diş gurlamayı reddetti. Tersine özlem dolu, araştıran bir bakıştan sonra sahibine iyice sokulup koluyla bedeninin arasına burnunu sokuverdi.</p>

  <p>“Geminin düdüğü!” diye bağırdı Matt. Geminin boğuk sesi, Yukon’dan geliyordu. “Vedalaşmayı kısa kesmen lazım. Ön kapıyı kilitlemeyi unutma. Ben arka kapıya bakıyorum. Hadi çabuk ol!”</p>

  <p>İki kapı aynı anda kapandıktan sonra Weedon Scott, Matt’in arkadan dolaşıp gelmesini bekledi. İçeriden inleme-1er ve hıçkırıklar geliyordu. Peşinden de uzun, iyice derine çekilen nefesler.</p>

  <p>Bayır aşağı yola çıktıklarında Scott, “Ona çok iyi bak, Matt,” dedi. “Ne yapıyor, ne ediyor, bana yaz.”</p>

  <p>Köpek sürücüsü, “Yazarım, yazarım,” dedi. “Ama sen şunun sesini bir dinlesene!”</p>

  <p>İkisi de durdu. Sahiplerinin ölüsünün başında köpekler nasıl ulursa Beyaz Diş öyle uluyordu. Kederini ifade eden çığlıkları insanın içini eriten uzun süreli akınlar halinde ardarda patlıyor, sonra sesi perişanlıktan titreyerek en alt düzeye kadar iniyor, peşpeşe gelen üzüntü ve keder akınlarıyla tekrar yükseliyordu.</p>

  <p>Aurora, o yıl Dışarı gidecek ilk gemiydi; güvertesi şansı yaver gitmiş maceracılarla ve İçeri ayak basmak için ne kadar çıldırdılarsa buradan Dışarı çıkmak için de aynı çılgınlık içinde olan, umutları kırılmış altın arayıcılarıyla tıka basa doluydu. Scott, borda iskelesinin yakınlarında, gemiden karaya inmeye hazırlanan Matt ile vedalaşıyordu. Patronunun eli tokalaşmak için uzanırken gözü onun arkasında bir şeye takılarak sabitlenen köpek sürücüsünün eli havada kalakaldı. Scott ne olduğunu görmek için geri döndü. Hemen bir-iki metre arkasında, Beyaz Diş güvertede oturmuş, sevgiyle yanan gözlerle ona bakıyordu.</p>

  <p>Matt, hayranlık ve saygıyla karışık acı küfürlerle usul usul sövdü ona. Scott ise büyülenmiş gibi Beyaz Diş’e bakmaktan başka bir şey yapamıyordu.</p>

  <p>“Ön kapıyı kilitlemedin mi?” diye sordu Matt.</p>

  <p>Öteki başıyla kilitlediğini işaret ederek, “Ya arka kapı?” diye sordu.</p>

  <p>“Elbette kilitledim,” diye anında cevapladı.</p>

  <p>Beyaz Diş, sahibine sokulmak, kendini sevdirmek istermiş gibi kulaklarını yatırmıştı ama olduğu yerden de kımıldamamış, en ufak bir yaklaşma belirtisi göstermemişti.</p>

  <p>“Ben inerken onu da gemiden indirmem lazım.”</p>

  <p>Matt, Beyaz Diş’e doğru bir iki adım attı ama o geri kaçtı. Matt hızla üzerine gidince de Beyaz Diş grup grup duran insanların ayaklarının arasından sıvışıverdi. Güvertenin içinde kimi zaman sinerek, kimi zaman dönerek, kimi zaman eğilip bükülerek kaçtı ve tüm çabalarını boşa çıkartarak onun eline geçmedi.</p>

  <p>Ama sevgili sahibi ağzını açtığı anda da tam bir itaatle ona gitti.</p>

  <p>Matt, “Bütün o aylar boyunca seni besleyen bu ellere gelmiyorsun ha,” diye sitem etti. “Ya sen… Tanıştığın ilk günler hariç bir kere bile yemek vermedin ona. Patronun sen olduğunu nasıl bildiğini bir anlasam, dişimi kıracağım.”</p>

  <p>Pat pat vurarak Beyaz Diş’i okşayan Scott, ansızın onun üzerine eğilerek burnundaki taze kesik izlerini ve gözlerinin arasındaki uzun ve derince bir yarayı gösterdi.</p>

  <p>Matt eğildi ve ellerini Beyaz Diş’in vücudunda gezdirdi.</p>

  <p>“Belli ki pencereyi unutmuşuz. Her tarafı cam kesikleriyle dolu. İçine de girmiş. Hay Allah, şimdi bunları tek tek temizlemek lazım.”</p>

  <p>Ama Weedon Scott onu dinlemiyordu. Hızla düşünüyordu. Aurora’nın düdüğü, son defa çaldı. Gemiden ayrılacaklar, borda iskelesinden sahile çıkıyorlardı. Matt, boynundan bandanasını çözüp Beyaz Diş’in boynuna bağlamak üzereydi. Scott, onun elini tuttu.</p>

  <p>“Elveda sevgili dostum Matt. Kurt meselesini de… Merak etme, artık bana mektup yazmana gerek kalmadı. Düşündüm de artık ben…”</p>

  <p>“Dur şimdi!” diye patladı köpek sürücüsü. “Düşündüğün şey…”</p>

  <p>“Tam olarak onu düşünüyorum. Bandanan sende kalsın. Beyaz Diş hakkında <em>sana</em> yazacak olan, <em>benim</em> artık.”</p>

  <p>Matt, iskeleden inerken yarı yolda durdu.</p>

  <p>“O iklime dayanamayacak!” diye bağırdı arkaya doğru. “Ancak sıcak havalarda kırkarsan olabilir!”</p>

  <p>Borda iskelesi gemiye alındı ve Aurora kıyıdan ayrıldı. Weedon Scott, son bir kez el salladı. Sonra dönüp yanında duran Beyaz Diş’e eğildi.</p>

  <p>Tüm ilgisiyle kendisine yönelmiş başı ve pat pat okşayıp sevilmek için dümdüz duran kulakların dibini ovarken, “Hadi bakalım şimdi gurla başımın belası, gurla,” dedi.</p>
</body>
</html>