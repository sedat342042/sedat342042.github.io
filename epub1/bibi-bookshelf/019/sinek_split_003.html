<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sinek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:f079b320-6cc1-445b-9d82-c3065055c2f2"/></head>
  <body class="calibre">
<h1 class="h1baslik" id="calibre_toc_2">2<br class="chapter"/> Dağdaki Ateş</h1>
				<p class="normal">Ralph, artık denizkabuğunu öttürmüyordu ve büyük kayanın üstü çocuklarla dolmuştu. Sabahki toplantıdan farklıydı bu toplantı. Öğle sonrası güneş gökyüzünde alçalmış, kayanın öteki yanından parlıyordu şimdi. Güneşte yanmanın acısını çeken çoğu çocuklar, iş işten geçtikten sonra, giysilerini sırtlarına geçirmişlerdi. Eskisi gibi ayrı bir grup olmaktan az çok kurtulan koro üyeleri, pelerinlerini bir kenara atmışlardı.</p>
				<p class="normal">Ralph, devrilen ağaç gövdelerinden birine oturdu. Güneş sol yanından geliyordu. Koro üyelerinin çoğu sağ yanındaydı. Solunda, yaşadıkları ülkeyi savaştan ötürü terk ettikleri sırada birbirlerini tanımayan daha büyükçe çocuklar vardı. Küçükler, Ralph’ın karşısında otların üstüne çömelmişlerdi.</p>
				<p class="normal">Bir sessizlik oldu. Ralph, yer yer pembe benekli, fildişi renkli büyük şeytanminaresini kucağına aldı ve ansızın esen bir rüzgâr, ışık serpti kayanın üstüne. Ralph, ayağa kalkması mı, yoksa oturması mı gerektiğini bilemiyordu. Yan yan soluna, yüzme havuzuna doğru baktı. Domuzcuk oralarda, yakındaydı ama yardım etmiyordu Ralph’a.</p>
				<p class="normal">Ralph boğazını temizledi:</p>
				<p class="normal">“İşte.”</p>
				<p class="normal">Rahat rahat konuşabileceğini, söylemek istediklerini söyleyebileceğini anladı birdenbire. Elini sarı saçlarının arasından geçirdi, konuşmaya başladı:</p>
				<p class="normal">“Biz, bir adadayız. Dağın tepesine çıktık, her bir yanda su gördük. Ev görmedik, baca dumanı görmedik, ayak izi görmedik, tekne görmedik, insan görmedik. Issız bir adadayız; bizden başka kimsecikler yok burada.”</p>
				<p class="normal">Jack, Ralph’ın sözünü kesti:</p>
				<p class="normal">“Ama gene de bir ordu gerek. Avlanmak için bir ordu. Domuzları avlamak için.”</p>
				<p class="normal">“Evet, domuzlar var bu adada.”</p>
				<p class="normal">Çocukların üçü de, sürüngen bitkiler arasında çırpınan o pembe canlı yaratığın varlığını anlatmak istediler.</p>
				<p class="normal">“Gördük...”</p>
				<p class="normal">“Ciyak ciyak bağırıyordu...”</p>
				<p class="normal">“Kurtulup kaçtı...”</p>
				<p class="normal">“Ben onu öldüremeden... Ama bir dahaki sefere...”</p>
				<p class="normal">Jack, bıçağını bir ağaç gövdesine sapladı, meydan okurcasına baktı çevresine.</p>
				<p class="normal">Toplantı gene düzene kavuştu.</p>
				<p class="normal">Ralph, “Görüyorsunuz ki, bize et bulacak avcılar gerek” dedi. “Bir şey daha var.”</p>
				<p class="normal">Denizkabuğunu kucağından aldı, güneşin yaraladığı yüzlere baktı.</p>
				<p class="normal">“Burada büyükler yok. Kendi kendimize bakmak zorundayız.”</p>
				<p class="normal">Toplantıdakilerden bir uğultu yükseldi, sonra herkes gene sustu.</p>
				<p class="normal">“Bir şey daha var. Herkes bir ağızdan konuşmamalı. Okulda olduğu gibi el kaldırmalıyız.”</p>
				<p class="normal">Denizkabuğunu yüzünün hizasına kaldırdı; kıvrımlı kısmın üstünden baktı:</p>
				<p class="normal">“Konuşmak isteyene vereceğim bu büyük şeytanminaresini.”</p>
				<p class="normal">“Şeytanminaresi derler bu tür denizkabuğuna. Benden sonra konuşmak isteyene vereceğim bunu. Konuşurken elinde tutabilir.”</p>
				<p class="normal">“Ama...”</p>
				<p class="normal">“Bak dinle...”</p>
				<p class="normal">“Ve hiç kimse konuşanın sözünü kesemeyecek benden başka.”</p>
				<p class="normal">Jack ayağa fırladı:</p>
				<p class="normal">“Kurallarımız olacak” diye bağırdı heyecanla. “Bir yığın kural! Eğer kurallara boş veren çıkarsa...”</p>
				<p class="normal">“Yaşaaa!”</p>
				<p class="normal">“Hurraaa!”</p>
				<p class="normal">“Hey be!”</p>
				<p class="normal">“I – huuu!”</p>
				<p class="normal">Ralph, denizkabuğunun kucağından alındığının farkına vardı. Domuzcuk, fildişimsi kocaman şeytanminaresini bağrına basarak ayağa kalkmıştı. Bağırıp çağırmalar kesildi. Ayakta kalan Jack, kararsız, Ralph’a baktı. Ralph gülümsedi; eliyle ağaç kütüğünü göstererek, Jack’ı yanına çağırdı. Jack oturdu. Domuzcuk gözlüğünü çıkardı; camları gömleğiyle silerken, gözlerini kırpıştıra kırpıştıra baktı toplantıdakilere:</p>
				<p class="normal">“Ralph’ın konuşmasını engelliyorsunuz. Bırakmıyorsunuz söylesin en önemli şeyi.”</p>
				<p class="normal">Herkesi etkilercesine durakladı.</p>
				<p class="normal">“Kim biliyor burada olduğumuzu, ha?”</p>
				<p class="normal">“Havaalanında biliyorlardı.”</p>
				<p class="normal">“O boru gibi şeyle seslenen adam...”</p>
				<p class="normal">“Benim babam...”</p>
				<p class="normal">Domuzcuk gözlüğünü taktı.</p>
				<p class="normal">“Hiç kimsecikler bilmiyor burada olduğumuzu” dedi. Domuzcuk’un yüzü daha da solgundu şimdi; soluk soluğaydı. “Nereye gideceğimizi belki biliyorlar, belki de bilmiyorlardı. Ama nerede olduğumuzu bilmiyorlar; çünkü biz gideceğimiz yere varamadık.”</p>
				<p class="normal">Domuzcuk, ağzı açık, bir an bakakaldı toplantıdakilere. Sonra sendeledi, yere çöktü. Ralph, denizkabuğunu Domuzcuk’un elinden aldı.</p>
				<p class="normal">“Ben de bunu söyleyecektim” dedi. “Ama hepiniz...” Çocukların yoğun bir dikkatle gerilen yüzlerine baktı: “Uçak, alev alev yanarak düşürüldü. Hiç kimse bilmiyor nerede olduğumuzu. Uzun süre kalabiliriz burada.”</p>
				<p class="normal">Öyle bir sessizlik oldu ki, Domuzcuk’un tıkana tıkana nefes aldığını duyabildiler. Alçalan güneş, altın gibi yayıldı büyük kayanın yarısına. Durgun suların üstünde, kendi kuyruklarını kovalayan kedi yavruları gibi fır fır dönen esintiler, artık kayaya ve ormana doğru esmeye başlamıştı. Ralph, alnına düşen karmakarışık sarı saçlarını eliyle itti:</p>
				<p class="normal">“Yani uzun süre burada kalabiliriz.”</p>
				<p class="normal">Hiç kimse bir şey demedi. Ralph güldü ansızın:</p>
				<p class="normal">“Ama burası güzel bir ada. Biz, Jack, Simon ve ben dağa tırmandık. Yaman bir yer. Yiyecek var, içecek var...”</p>
				<p class="normal">“Ve kayalar var...”</p>
				<p class="normal">“Mavi çiçekler var...”</p>
				<p class="normal">Biraz toparlanan Domuzcuk, Ralph’ın elindeki denizkabuğunu gösterdi. Jack ile Simon sustular. Ralph, konuşmasını sürdürdü:</p>
				<p class="normal">“Beklerken, hoş vakit geçirebiliriz bu adada.”</p>
				<p class="normal">Ralph, her bir yanı gösterircesine kollarını açtı:</p>
				<p class="normal">“Kitaplarda anlatılanlar gibi tıpkı.”</p>
				<p class="normal">Çocuklar, hep bir ağızdan bağırdılar:</p>
				<p class="normal">“Hazine Adası gibi...”</p>
				<p class="normal">“Kırlangıçlar ve Amazonlar gibi...”</p>
				<p class="normal">“Mercan Adası gibi...”</p>
				<p class="normal">Ralph, elindeki denizkabuğunu havada salladı:</p>
				<p class="normal">“Bu, bizim adamız. Güzel bir ada. Çok eğleneceğiz, büyükler gelip bizi alıncaya kadar.”</p>
				<p class="normal">Jack, elini uzatıp denizkabuğunu aldı:</p>
				<p class="normal">“Domuzlar var” dedi; “yiyecek var. Yıkanacak su var şuradaki küçük kaynakta... Her bir şey var. Başka şeyler de bulanlar yok mu aranızda?”</p>
				<p class="normal">Jack, denizkabuğunu Ralph’a geri verdi; yerine oturdu. Başka şeyler bulan yoktu anlaşılan.</p>
				<p class="normal">Küçük bir oğlan, büyükçe çocukların dikkatini çekti o sırada. Öteki küçüklerden birkaçı, onu ileri doğru itiyor, oğlan karşı koyuyor, ortaya çıkmak istemiyordu. Altı yaşlarında, ufacık tefecik bir şeydi. Yüzünün bir yanını olduğu gibi kaplayan, karadut renginde bir lekeyle doğmuştu. Tüm gözler ona çevrildiği için dik duramıyor; bir ayağının başparmağıyla yerdeki yaban otlarını karıştırıyor; ağlamaya hazır, bir şeyler mırıldanıyordu.</p>
				<p class="normal">Öteki küçük oğlanlar, ağırbaşlı hallerle, fısıldaşa fısıldaşa Ralph’a doğru ittiler onu.</p>
				<p class="normal">“Peki” dedi Ralph. “Gel bakalım.”</p>
				<p class="normal">Küçük oğlan müthiş bir korkuya kapılıp çevresine bakındı.</p>
				<p class="normal">“Konuş.”</p>
				<p class="normal">Karadut lekeli olan, denizkabuğunu almak için uzanınca, toplantıdakiler kahkahayı bastılar. Çocuk, hemen geri çekti ellerini, ağlamaya başladı.</p>
				<p class="normal">“Bırakın alsın denizkabuğunu!” diye bağırdı Domuzcuk. “Bırakın alsın!”</p>
				<p class="normal">Ralph, çocuğu sonunda kandırdı, denizkabuğunu eline tutuşturdu ama kahkahalar, küçük olanın üstüne bir yumruk gibi inmiş, sesini soluğunu kesmişti. Domuzcuk, onun yanında diz çöktü, bir elini büyük şeytanminaresinin üstüne koydu; çocuğu dinleyip, söylediklerini toplantıdakilere aktardı:</p>
				<p class="normal">“Yılan-gibi-şey konusunda ne yapacağınızı bilmek istiyor.”</p>
				<p class="normal">Ralph güldü. Ötekiler de güldüler Ralph ile beraber. Küçük oğlan büsbütün kendi içine kapandı.</p>
				<p class="normal">“Anlat bize yılan-gibi-şeyi.”</p>
				<p class="normal">“Bir canavar diyor şimdi de.”</p>
				<p class="normal">“Canavar mı?”</p>
				<p class="normal">“Yılan-gibi-şeymiş. Koskocamanmış. Onu görmüş.</p>
				<p class="normal">“Nerede?”</p>
				<p class="normal">“Ormanda.”</p>
				<p class="normal">Ya şurada burada esen meltemler, ya da güneşin ufukta alçalması yüzünden, biraz serinlemişti ağaçların altı. Bunu hisseden çocuklar, kıpırdadılar tedirginlik içinde.</p>
				<p class="normal">Ralph, sevecenlikle açıkladı:</p>
				<p class="normal">“Bu kadar küçük bir adada canavar da olmaz, yılan-gibi-şey de olmaz. Öyle şeyler, ancak büyük ülkelerde olur, Afrika ya da Hindistan gibi yerlerde.”</p>
				<p class="normal">Çocuklar mırıldandılar; ağırbaşlı hallerle başlarını salladılar.</p>
				<p class="normal">“Canavarın karanlıkta geldiğini söylüyor.”</p>
				<p class="normal">“Karanlıktaysa, göremez ki!”</p>
				<p class="normal">Hepsi gülüştü, alkışladı.</p>
				<p class="normal">“Duydunuz mu bunu? Karanlıkta görmüş o şeyi...”</p>
				<p class="normal">“Ama gördüm diye direniyor. Canavar gelmiş, gitmiş; sonra gene gelmiş, onu yemek istemiş...”</p>
				<p class="normal">“Düşünde görmüştür bunları.”</p>
				<p class="normal">Herkes gene gülüştü. Ralph, sözlerinin onaylanmasını istercesine çevresindekilere baktı. Büyükçe çocuklar, Ralph gibi düşünüyorlardı. Ama mantıksal güvencelerle yetinemeyen bir kuşku vardı kimi küçüklerin arasında.</p>
				<p class="normal">“Bir karabasan görmüştür. Sürüngen bitkilerin arasında düşüp kalkarken.”</p>
				<p class="normal">Baş sallayanlar daha da ciddileştiler: Karabasan denilen şeyin ne olduğunu biliyorlardı.</p>
				<p class="normal">“Canavarı, yılan-gibi-şeyi gördüğünü söylüyor. Bu gece gene gelecek mi diye soruyor?”</p>
				<p class="normal">“Ama yok ki öyle bir canavar!”</p>
				<p class="normal">“Yılan-gibi-şey, ağaçlara ip gibi sarılan şeylere dönüşmüş sabahleyin. Dallarda asılı kalmış. Bu gece gene gelecek mi diye soruyor.”</p>
				<p class="normal">“Ama yok ki öyle bir canavar!”</p>
				<p class="normal">Hiç kimse gülmüyordu artık. Çocuklar, ağırbaşlı hallerle gözetliyorlardı birbirlerini. Ralph, iki elini birden saçlarının arasından geçirdi. Yarı gülerek yarı öfkelenerek, küçük oğlana baktı.</p>
				<p class="normal">Jack, denizkabuğunu yakaladı:</p>
				<p class="normal">“Ralph’ın hakkı var elbette. Yılan-gibi-şey yok. Ama bir yılan varsa, biz onu avlarız, öldürürüz. Domuzları avlayacağız, herkes et yiyebilsin diye. Yılanı da ararız...”</p>
				<p class="normal">“Ama yılan yok ki!”</p>
				<p class="normal">“Ava çıkınca, bundan emin oluruz.”</p>
				<p class="normal">Ralph, hem içerlemiş hem de yenilmişti o anda. Elle tutulamayacak bir şeye göğüs germek zorunda kaldığını sezdi. Şakalaşmanın ne olduğunu bilmiyordu ona yoğun bir dikkatle dikilen gözler.</p>
				<p class="normal">“Ama canavar yok ki!”</p>
				<p class="normal">Varlığından hiç haberi olmadığı bir şey, içinde kabarıyor, yüksek sesle bunu gene söylemeye zorluyordu onu:</p>
				<p class="normal">“Ama söylüyorum size, öyle bir canavar yok ki!”</p>
				<p class="normal">Toplantıdakiler susuyorlardı.</p>
				<p class="normal">Ralph, denizkabuğunu havaya kaldırdı; bundan sonra ne söyleyeceği aklına gelince, keyfi de yerine geldi:</p>
				<p class="normal">“Şimdi en önemli konuya geldik. Uzun uzun düşündüm. Dağa çıkarken de düşünüyordum.”</p>
				<p class="normal">Jack ile Simon’a “anlarsınız ya” dercesine gülümsedi:</p>
				<p class="normal">“Demin kumsalda da düşündüm. Düşündüğüm de şu: Biz hoş vakit geçirmek istiyoruz. Bir de bizi kurtarmalarını istiyoruz.”</p>
				<p class="normal">Toplantıdakilerin, gürültülü bir heyecanla bu sözü onaylamaları, bir dalga gibi çarptı Ralph’a. Ne söyleyeceğini unuttu. Bir süre gene düşündü:</p>
				<p class="normal">“Bizi kurtarmalarını istiyoruz ve kurtarılacağız elbette.”</p>
				<p class="normal">Toplantıya katılanların hepsi, sevinç içinde konuşmaya başladılar. Hiçbir kanıtı olmayan, ancak Ralph’ın yepyeni yetkileriyle desteklenen bu basit söz, herkesin içini aydınlatmış, herkesi mutlu kılmıştı. Ralph, dinlemeleri için denizkabuğunu havada sallamak zorunda kaldı:</p>
				<p class="normal">“Benim babam deniz kuvvetlerindedir. Artık bilinmeyen ada kalmadı dedi bana. Kraliçenin büyük bir odası varmış, haritalarla dolu. Dünyanın tüm adaları çiziliymiş orada. Demek ki, bu adanın da bir resmi var Kraliçede.”</p>
				<p class="normal">Çocukların sevindiğini, yüreklendiğini gösteren sesler yükseldi.</p>
				<p class="normal">“Er geç bir gemi gelecek buraya. Hatta belki de benim babamın gemisi gelir. Demek ki, er geç kurtaracaklar bizi.”</p>
				<p class="normal">Asıl söylemek istediği buydu. Bunu söyledikten sonra, bir an durdu. Bu söz sayesinde toplantıdakiler güven içindeydiler şimdi. Onu seviyorlar, ona saygı duyuyorlardı. İçten gelerek el çırpmaya başladılar. İskele biçimindeki büyük kaya çınlıyordu alkış sesiyle. Ralph’ın yüzü kızardı. Onu gizlemediği bir hayranlıkla dinleyen Domuzcuk’a baktı yan yan. Sonra başını çevirip Jack’a baktı. Jack, kendini beğenmişçesine gülümsüyor, “Alkışlamayı ben de bilirim” dercesine el çırpıyordu.</p>
				<p class="normal">Ralph, denizkabuğunu havada salladı:</p>
				<p class="normal">“Susun! Bekleyin! Dinleyin!”</p>
				<p class="normal">Herkes sustuktan sonra, zaferinin kanatlarıyla yücelerek konuşmasını sürdürdü:</p>
				<p class="normal">“Bir şey daha var. Onların bizi bulmalarına yardımcı olabiliriz. Bir gemi adanın yanından geçerken farkına varmaz bizim burada olduğumuzun. Onun için duman çıkmalı dağın tepesinden. Bir ateş yakmalıyız.”</p>
				<p class="normal">“Bir ateş! Bir ateş yakmalıyız.”</p>
				<p class="normal">Çocukların yarısı ayağa fırlamıştı hemen. Denizkabuğu unutulmuştu. Jack avaz avaz bağırıyordu:</p>
				<p class="normal">“Hadi, peşimden gelin!”</p>
				<p class="normal">Hurma ağaçlarının altı gürültü ve hareketle doldu. Ralph, susmaları için bağırıyor, ama kimse duymuyordu ne dediğini. Çocuk kalabalığı, bir dakikada adanın iç kısmına doğru yöneldi; ortadan yok oldu. Jack’ın peşinden gitmişlerdi hepsi. Küçücük oğlanlar bile, yapraklar ve kırık dallarla başa çıkmak için ellerinden geleni yaparak, Jack’ın peşinden gittiler. Ralph, elinde denizkabuğu, baş başa kaldı Domuzcuk ile.</p>
				<p class="normal">Domuzcuk’un nefes alıp verişi düzenliydi artık. Hor görürcesine konuştu:</p>
				<p class="normal">“Bebekler gibi!” dedi. “Bir sürü bebek gibi davranıyorlar!”</p>
				<p class="normal">Ralph kararsız, Domuzcuk’a baktı; denizkabuğunu bir ağaç kütüğünün üstüne koydu.</p>
				<p class="normal">Domuzcuk, “Evde herhalde çay vaktidir şimdi” dedi. “Acaba ne halt etmeyi tasarlıyorlar dağın tepesinde?”</p>
				<p class="normal">Domuzcuk, denizkabuğunu saygıyla okşadı. Sonra durdu, başını kaldırdı:</p>
				<p class="normal">“Ralph! Hey! Nereye gidiyorsun?”</p>
				<p class="normal">Ralph, uçağın ormanda açtığı yaranın ilk izlerine varmıştı bile. Çatırdayan dalları, kahkahaları duyuyordu çok önlerinde.</p>
				<p class="normal">Domuzcuk, tiksinircesine seyretti Ralph’ın gidişini.</p>
				<p class="normal">“Tıpkı bir sürü bebek gibi...”</p>
				<p class="normal">İçini çekti, eğildi, ayakkabılarının bağlarını bağladı. Yollara düşen toplantının gürültüsü uzaklaştı dağda. Domuzcuk, çocukların saçma sapan taşkınlıklarına ayak uydurmak zorunda kalıp, kurban durumuna düşen bir babanın acılı yüzüyle denizkabuğunu aldı, ormana doğru yöneldi. Uçağın ormanda açtığı yaranın kargaşası içinde kendine yol aradı.</p>
				<p class="normal">Dağın doruğunun öte yanında, aşağılarda, ağaçlı bir düzlük vardı. Ralph, iki avucunu birleştirerek, bir çanak tutuyormuş gibi yaptı gene:</p>
				<p class="normal">“İstediğimiz kadar odun bulabiliriz aşağıda.”</p>
				<p class="normal">Jack, evet dercesine başını salladı; alt dudağını parmaklarıyla tutup çekiştirdi. Aşağı yukarı yüz ayak kadar altlarında, dağın en dik yamaçlarından birindeki orman, yakıt olarak özellikle hazırlanmıştı sanki. Rutubetli sıcağın yıprattığı ağaçlar, gereğince toprak bulamadıkları için tam büyüyememişler, vaktinden önce devrilip çürümüşlerdi. Sürüngen bitkiler onların beşiği olmuş; yeni fidanlar, doğrulup büyüyebilmek için bir yol aramışlardı kendilerine.</p>
				<p class="normal">Jack, üniformalarının kara şapkaları bere gibi yana kaymış, hazır durumda bekleyen koro çocuklarına döndü:</p>
				<p class="normal">“Bir odun yığını yapacağız. Haydi, gelin.”</p>
				<p class="normal">Aşağı inmeye en uygun olan patikayı buldular. Kütükleri çekmeye koyuldular. Doruğa varan küçük oğlanlar da, bayır aşağı kayıp geldiler. Domuzcuk’tan başka herkes uğraşıp duruyordu. Odunların çoğu öylesine çürümüştü ki, çekince böcekli, küçük parçalara ufalanıyor, darmadağın oluyordu. Ama kimi kütükler tek parça halinde kalmıştı. İşe yarayacak ilk kütüğü, Sam ile Eric adlı ikizler buldu. Ne var ki Ralph, Jack, Simon, Roger ve Maurice gelip kütüğü kaldırıncaya kadar bir şey yapmadılar. Çocuklar, bu çirkin, gülünç, ölü şeyi, ağır ağır kayanın üstüne çekip tepeye devirdiler. Her çocuk grubu, az çok bir katkıda bulundu ve odun yığını yükselmeye başladı. Bir ara Ralph ile Jack, baş başa uğraştılar bir odun parçasıyla ve birbirlerine güldüler bu yükü paylaşırken. Esen meltemlerin, bağırıp çağırmaların, yüksek dağa yandan vuran güneş ışınlarının arasında dostluğun, birlikte bir serüveni yaşamanın, hoşnut olmanın, o gözle görülmeyen garip aydınlığı, o büyüleyici havası, bir kez daha sardı iki çocuğu da.</p>
				<p class="normal">“Öyle ağır ki, kaldıramayacağız neredeyse.”</p>
				<p class="normal">Jack güldü Ralph’a:</p>
				<p class="normal">“İkimiz birleşince, ağır olmaz.”</p>
				<p class="normal">Aynı yükü taşımanın çabasında birleşerek, dağın son dik yamacına birlikte tırmandılar sendeleye sendeleye. Birlikte “Bir! İki! Üç!” diye bağırarak, kütüğü paldır küldür odun yığınına devirdiler. Sonra, bir adım geri çekilip, zaferin sevinciyle güldüler. Ralph, gene amuda kalkmak zorunluluğunu duydu. Aşağıda çocuklar hâlâ didinip duruyorlardı. Ancak, odun toplama işine ilgisini kaybeden bazı küçükler, bu yeni ormanda meyve aramaya başlamışlardı. O sırada ikizler, onlardan beklenilmeyen akıllı bir davranışla, dağın doruğuna kucak dolusu kuru yaprak getirip, odun yığınının üstüne boşalttılar. Yığının tamamlandığını birer birer kavrayan çocuklar, gidip aşağıdan odun getirmekten vazgeçtiler, dağın paramparça pembe doruğunda kaldılar. Soluk soluğa değildiler artık; terleri kurumuştu.</p>
				<p class="normal">Çocuk topluluğu çevrelerinde beklerken, Ralph ile Jack birbirlerine bakakaldılar. Cahilliklerini bilmenin utancı içindeydiler ve bilgisizliklerini nasıl açıklayacaklarını da bilemiyorlardı.</p>
				<p class="normal">İlk konuşan Ralph oldu; yüzü kıpkırmızıydı:</p>
				<p class="normal">“Lütfen sen...”</p>
				<p class="normal">Boğazını temizledi:</p>
				<p class="normal">“Sen yakabilir misin ateşi?”</p>
				<p class="normal">Durumun saçmalığı uluorta belirince, Jack’ın da yüzü kızardı. Belli belirsiz bir şeyler homurdanmaya başladı:</p>
				<p class="normal">“İki değneği birbirine sürtersin. İki değneği...”</p>
				<p class="normal">Jack, Ralph’a baktı. Ralph ise, beceriksizliğin en son kertesine varmışçasına konuştu:</p>
				<p class="normal">“Aranızda kibriti olan var mı?”</p>
				<p class="normal">Roger, “Bir yay yaparsın, okun ucunu da yere dayayıp fırıl fırıl çevirirsin” dedi. Pantomim yaparcasına ellerini birbirine sürttü: “Pısss! Pısss!”</p>
				<p class="normal">Dağın üstünden hafif bir meltem esti. Bu esintiyle birlikte, sırtında kısa pantolonu ve gömleği, Domuzcuk göründü. Zahmetle, dikkatli dikkatli yürüyerek, ormandan çıktı. Akşam güneşi, gözlüğünün camlarında ışıldıyordu. Denizkabuğu koltuğunun altındaydı.</p>
				<p class="normal">Ralph, ona seslendi:</p>
				<p class="normal">“Domuzcuk! Kibritin var mı?”</p>
				<p class="normal">Dağ yankılarla çınlayıncaya dek, öteki çocuklar da aynı soruyu yinelediler bağıra çağıra.</p>
				<p class="normal">Domuzcuk, hayır dercesine başını sallayıp, odun yığınına yaklaştı:</p>
				<p class="normal">“Vay! Amma da çok odun yığmışsınız!”</p>
				<p class="normal">Jack, ansızın bir şey gösterdi parmağıyla:</p>
				<p class="normal">“Gözlüğü... Ateşi yakmak için mercek olarak kullanın gözlüğünü!”</p>
				<p class="normal">Domuzcuk kaçamadan, çevresi sarıldı.</p>
				<p class="normal">“Bırakın beni!”</p>
				<p class="normal">Jack, gözlüğünü yüzünden kapınca, Domuzcuk’un sesi yükseldi, müthiş bir korku çığlığına dönüştü:</p>
				<p class="normal">“Dikkat edin! Verin bana gözlüğümü! Kör gibiyim neredeyse! Denizkabuğunu kıracaksınız!”</p>
				<p class="normal">Ralph, Domuzcuk’u dirseğiyle itti; odun yığınının yanıbaşında diz çöktü:</p>
				<p class="normal">“Geri çekil ki, görebileyim.”</p>
				<p class="normal">Bir itişip kakışma, gereksiz bağrışmalar oldu. Ralph, batmak üzere olan güneşin beyaz ve parlak bir görüntüsü, çürük bir odun parçasına yansıyıncaya kadar, gözlüğün camlarını bir ileri bir geri, şuraya buraya tuttu. Hemen yükselen ince bir duman, Ralph’ı öksürttü. Jack da çömelip hafif hafif üfledi. Duman yayıldı, arttı ve küçücük bir alev belirdi. Pırıl pırıl güneş ışığında ilkin neredeyse görülmeyen bu alev, küçük bir dalı sardı, büyüdü, renk renk oldu, irice bir dala erişti. Dal, keskin bir çatırdamayla tutuşuverdi. Alev, uçuşa uçuşa yükseldi, çocuklar “Yaşaaa!” diye bağrıştılar.</p>
				<p class="normal">Domuzcuk, “Gözlüğüm!” diye uluyordu. “Gözlüğümü verin bana!”</p>
				<p class="normal">Ralph, odun yığınından uzaklaştı. Domuzcuk’un uzanıp arayan eline verdi gözlüğü. Domuzcuk’un sesi alçaldı, bir homurdanmaya döndü:</p>
				<p class="normal">“Ancak bulanık lekeler, işte o kadar. Kendi elimi bile zor görüyorum...”</p>
				<p class="normal">Çocuklar dans ediyorlardı. Odun yığını, öylesine çürük, şu sırada öylesine kupkuruydu ki, koskocaman dallar yukarıya doğru yirmi ayak yüksekliğe salkım saçak fışkıran alevlere tutkuyla teslim oluyordu. Ateşin çevresindeki sıcaklık, çocukların üstüne bir yumruk gibi iniyordu. Havadaki esinti, bir kıvılcım nehri olmuştu. Kütükler ufalanıyor, beyaz bir toza dönüşüveriyordu.</p>
				<p class="normal">Ralph bağırdı:</p>
				<p class="normal">“Daha çok odun! Daha çok odun getirin hepiniz!”</p>
				<p class="normal">Çocukların yaşamı, ateşle yapılan bir yarış halini aldı. Üst yamaçtaki ormana dağıldılar hepsi. Dağın tepesindeki tertemiz bir alev bayrağının dalgalanması biricik amaçlarıydı; bundan başka bir düşündükleri yoktu şimdilik. En küçük oğlanlar bile, meyvelerin çekiciliğine kapılmadıkları sıralarda, ufak odun parçaları getiriyorlar, ateşe atıyorlardı. Esintiler biraz daha hızlandı, hafif bir rüzgâr çıktı. O zaman ateşin rüzgâr altı yanıyla rüzgârlı yanı, kesinlikle ayrıldı birbirinden. Rüzgârlı yanda hava serindi; ama rüzgâr altı yanda, ateş yabansı bir kol gibi uzanıyor, çocukların saçlarının uçlarını kavuruveriyordu dakikasında. Terli yüzlerinde akşam rüzgârını hissedenler, bu serinliğin keyfini sürmek için bir an duraklıyorlar, bitik olduklarının farkına varıyorlardı o zaman. Ve paramparça kayalıkların arasındaki gölgeli yerlere atıyorlardı kendilerini. Salkım saçak alev hızla küçüldü; sonra odun yığını, kül gibi hafif bir ses çıkararak çöktü. Kıvılcımlar kocaman bir ağaç gibi yükseldi, yan yattı, rüzgâra kapılıp dağıldı. Köpekler gibi yerde soluk soluğaydı çocuklar.</p>
				<p class="normal">Ralph, başını kollarının üstünden kaldırdı:</p>
				<p class="normal">“İşe yaramadı bu.”</p>
				<p class="normal">Roger, becerikli haller takınarak sıcak tozlara tükürdü:</p>
				<p class="normal">“Ne demek istiyorsun yani?”</p>
				<p class="normal">“Hiç duman yoktu. Ancak alev vardı.”</p>
				<p class="normal">Domuzcuk, iki kaya arasında bir köşeye yerleşmiş, kucağında denizkabuğu, oturuyordu.</p>
				<p class="normal">“İşe yarayacak bir ateş yakamadık” dedi. “Böyle bir ateşin sönmesini engelleyemeyiz, ne kadar uğraşırsak uğraşalım.”</p>
				<p class="normal">Jack, Domuzcuk’u küçümsercesine konuştu:</p>
				<p class="normal">“Sanki sen çok uğraştın da! Oturup durdun sadece.”</p>
				<p class="normal">Simon, kolunu yüzüne sürüp yanağına kara bir leke yayarak, “Gözlüğünü kullandık” dedi. “O da böyle yardım etti bize.”</p>
				<p class="normal">Haklı bir öfkeye kapılan Domuzcuk, “Denizkabuğu bende” dedi. “Bırakın da ben konuşayım.”</p>
				<p class="normal">Jack, “Denizkabuğu dağın tepesinde geçerli değil” dedi. “Onun için kapat çeneni.”</p>
				<p class="normal">“Denizkabuğu benim elimde.”</p>
				<p class="normal">Maurice, “Ateşe yeşil dallar atmalı,” dedi. “Duman yapmanın en iyi yolu budur.”</p>
				<p class="normal">“Denizkabuğu bende...”</p>
				<p class="normal">Jack, hışımla döndü:</p>
				<p class="normal">“Sen çeneni kapatacak mısın!”</p>
				<p class="normal">Domuzcuk sindi. Ralph, denizkabuğunu Domuzcuk’un elinden aldı; etrafında halkalanan çocuklara baktı:</p>
				<p class="normal">“Ateşle uğraşacak belirli kişiler olmalı. Oralara bir gemi gelebilir herhangi bir gün.” Elini kaldırıp, gergin bir tel gibi çevrelerini saran ufku gösterdi. “Eğer hep işaret verebilirsek, o zaman gelirler, bizi alıp götürürler. Bir şey daha var: Daha çok kurallarımız olmalı. Denizkabuğu neredeyse, orada toplantı var demektir. İster aşağıda olsun, ister burada.”</p>
				<p class="normal">Çocuklar bunu doğru buldular. Konuşmak için ağzını açan Domuzcuk, Jack’ın ona baktığını görünce, gene ağzını kapadı. Jack, denizkabuğunu almak için elini uzattı. Ayağa kalktı; bu güzel ve çabucak kırılabilecek şeyi, isten kararmış ellerinde dikkatle tuttu:</p>
				<p class="normal">“Ben de Ralph’tan yanayım. Kurallarımız olmalı ve bu kurallara uymalıyız. Ne de olsa, vahşiler değiliz biz. Biz İngiliziz ve İngilizler her şeyi en iyi biçimde yaparlar. Demek ki, doğru olanı yapmalıyız bizler de.”</p>
				<p class="normal">Ralph’a doğru yürüdü:</p>
				<p class="normal">“Ralph... Koromu... yani avcılarımı gruplara böleceğim. Ateşin hep yanmasından biz sorumlu olacağız.”</p>
				<p class="normal">Çocuklar, yer yer alkışladılar bu ulu gönüllü davranışı. Jack, onlara gülümsedi; sonra, sessizce dinlesinler diye, denizkabuğunu havada salladı:</p>
				<p class="normal">“Şimdi ateşi bırakacağız, sönsün. Zaten geceleyin kim görecek dumanı? Canımız isteyince, gene yakarız. Alto sesliler, bu hafta sizler bakacaksınız ateşe; gelecek hafta da soprano sesliler...”</p>
				<p class="normal">Toplantıdakiler, ağırbaşlı hallerle onayladılar bu sözleri.</p>
				<p class="normal">“Denizi gözetlemek işinden de biz sorumlu olacağız. Oralarda bir gemi görürsek...”</p>
				<p class="normal">Herkesin gözü, Jack’ın kemikli kolunun işaret ettiği yöne çevrildi.</p>
				<p class="normal">“Yeşil dallar atacağız ateşe. O zaman daha çok duman çıkar.”</p>
				<p class="normal">Çocuklar, bir geminin küçücük biçimi sanki her an beliriverecekmiş gibi, ufkun koyu maviliklerine baktılar yoğun bir dikkatle.</p>
				<p class="normal">Batıda güneş, tutuşmuş bir altın damlasıydı; gittikçe dünyanın kenarına kayıyordu. Akşamın bitmesiyle birlikte, aydınlıktan yoksun kalacaklarını, ısınamayacaklarını anlayıverdiler ansızın.</p>
				<p class="normal">Roger, denizkabuğunu aldı; kasvetli gözlerle baktı çocuklara:</p>
				<p class="normal">“Ben denizi gözetledim hep. Gemi filan yok. Belki hiçbir zaman kurtaramayacaklar bizi.”</p>
				<p class="normal">Hafif bir mırıltı yükseldi; sonra dağılıp yok oldu. Ralph, denizkabuğunu gene aldı:</p>
				<p class="normal">“Daha önce de söyledim bunu; günün birinde kurtarılacağız. Ancak, beklememiz gerek; işte bu kadar.”</p>
				<p class="normal">Domuzcuk öfke içinde, meydan okurcasına kaptı denizkabuğunu:</p>
				<p class="normal">“Bunu söyleyen bendim. Toplantılar yapalım diyen de bendim; başka şeyler söyleyen de. Ama sonra sizler, bana kapat çeneni dediniz.”</p>
				<p class="normal">Domuzcuk’un sesi yükseldi, kendini erdemli bilip başkalarından yakınanların sızlanmasına döndü. Çocuklar kıpırdandılar, Domuzcuk’u susturmak için bağırıp çağırmaya başladılar.</p>
				<p class="normal">“Küçük bir ateş istediğinizi söylediniz, sonra gittiniz bir ot yığını gibi koskocaman bir odun yığını yaptınız. Ben bir şey söylersem...”</p>
				<p class="normal">Domuzcuk, acı gerçekleri dile getiriyordu şimdi:</p>
				<p class="normal">“Kes sesini diyorsunuz. Ama Jack, Maurice ya da Simon bir şey söyleyince...”</p>
				<p class="normal">Domuzcuk, kıyametleri koparan çocukların arasında sözünü kesti. Ayakta, daha ötelere, dağın düşman yamacına, odun topladıkları yerin bulunduğu kocaman lekeye gözlerini dikti. Sonra öyle garip garip güldü ki, herkes sustu; Domuzcuk’un gözlüğünün ışıldayan camlarına hayretler içinde bakakaldı. Çocuklar, bu tatsız şakanın ne olduğunu anlamak için, Domuzcuk’un baktığı yere çevirdiler gözlerini.</p>
				<p class="normal">“Pek güzel yanıyor sizin o küçük ateşiniz.”</p>
				<p class="normal">Kurumuş ya da kurumak üzere olan ağaçları saran sürüngen bitkilerin arasından, oradan buradan duman yükseliyordu. Çocuklar bakarken, incecik bir fidanın kökünde ateş parladı. Sonra duman çoğaldı. Küçük alevler bir ağacın kütüğünü sardı, yapraklarla ince dalların arasına sızdı, bölündü, büyüdü. Alev, başka bir ağacın gövdesine yanaştı, ışık saçan bir sincap gibi tepesine tırmandı. Duman arttı, dağıldı, yuvarlana yuvarlana yayıldı. Ateşten sincap, rüzgârın kanatlarıyla yukarıya doğru sıçradı; bir ağaca yapıştı, aşağıya doğru inerek ağacı yuttu. Yangın, yaprakların ve dumanın kara örtüsü altında, ormana el koydu, onu kemirmeye başladı. Kara ve sarı kocaman duman bulutları, sürekli olarak denize doğru yuvarlanıyordu. Alevleri ve yangının karşı koyulmaz gücünü gören çocuklar, heyecanlı tiz seslerle sevinç çığlıkları attılar. Sanki yabancı bir canlılığı vardı alevlerin. Bir jaguar, karnının üstünde sürüne sürüne usulcacık nasıl ilerlerse, alevler de tıpkı aynı biçimde, pembe kayanın kenarında yükselen ve huş ağacını andıran bir sıra fidana doğru ilerlediler. Kanatlarıyla çarptılar ilk ağaca. Dallarda, kısa ömürlü ateşten topaklar belirdi. Alevin özü, ağaçlar arasındaki boşluktan çevik bir hareketle sıçradı, parlaya parlaya bir fidandan ötekine atladı, bütün sırayı sardı. Zıp zıp sıçrayan oğlanların altında, bir çeyrek millik orman, duman ve alev saçarak kudurdu. Yangının çeşitli gürültüleri birleşti, tüm dağı sanki temelinden sarsan bir davul sesine döndü.</p>
				<p class="normal">“Pek güzel yanıyor sizin o küçük ateşiniz.”</p>
				<p class="normal">Ralph irkildi; aşağıda özgür bırakılan gücün karşısında dehşete düşmeye başlayan çocukların, artık kımıldamadıklarını, sustuklarını gördü. Bunu sezen, aynı dehşeti duyan Ralph, öfkeye kapıldı.</p>
				<p class="normal">“Of! Kapat çeneni!”</p>
				<p class="normal">Domuzcuk, gücenmiş bir sesle, “Denizkabuğu bende” dedi. “Konuşmaya hakkım var.”</p>
				<p class="normal">Çocuklar, boş gözlerle Domuzcuk’a baktılar; davul seslerine kulak kabarttılar. Domuzcuk sinirli sinirli, aşağıdaki cehenneme bir göz attı; denizkabuğunu bağrına bastı:</p>
				<p class="normal">“Şimdi kendi kendine sönmesini beklemek zorundayız. Oysa bizim yakıtımızdı orası.”</p>
				<p class="normal">Domuzcuk diliyle dudaklarını ıslattı:</p>
				<p class="normal">“Yapabileceğimiz hiçbir şey yok. Daha dikkatli olmalıyız. Ben korkuyorum...”</p>
				<p class="normal">Jack, gözlerini yangından ayırdı zorla:</p>
				<p class="normal">“Sen hep korkarsın. Yuh sana şişko!”</p>
				<p class="normal">Domuzcuk, “Denizkabuğu bende,” dedi donuk bir sesle.</p>
				<p class="normal">Dönüp Ralph’a baktı:</p>
				<p class="normal">“Denizkabuğu bende değil mi, Ralph?”</p>
				<p class="normal">Ralph kendini zorladı; bu görkemli, bu korkunç görüntüden gözlerini ayırdı:</p>
				<p class="normal">“Ne oluyor?”</p>
				<p class="normal">“Denizkabuğu. Benim konuşmaya hakkım var.”</p>
				<p class="normal">İkizler, aynı anda fıkır fıkır güldüler.</p>
				<p class="normal">“Duman istiyorduk...”</p>
				<p class="normal">“Buna bak...”</p>
				<p class="normal">Adanın millerce açıklarına uzanan bir tabut örtüsüydü duman. Domuzcuk’dan başka, çocukların hepsi gülüşmeye başladılar. Çığlık çığlığa kahkahalar atıyorlardı çok geçmeden.</p>
				<p class="normal">Domuzcuk, fena halde kızdı:</p>
				<p class="normal">“Denizkabuğu bende! Beni dinleyin! Aşağıda, kumsalda barınaklar yapmamız gerekirdi ilk iş olarak. Geceleyin oraları oldukça soğuk. Ama Ralph ateş lafını eder etmez, bu dağa koştunuz bağıra çağıra. Tıpkı bir sürü bebek gibi!”</p>
				<p class="normal">Çocuklar, bu söylevi dinlemeye başlamışlardı artık.</p>
				<p class="normal">“İlk yapılması gereken şeyleri hemen yapmazsanız, gerektiği gibi davranmazsanız, gelip sizi kurtaracaklarını ummaya ne hakkınız var.”</p>
				<p class="normal">Domuzcuk gözlüğünü çıkardı, denizkabuğunu bırakacak gibi oldu. Ama büyükçe oğlanların çoğu denizkabuğunu kapmak için hemen davranınca, onu kolunun altına sıkıştırdı, çömelip bir kayaya yaslandı:</p>
				<p class="normal">“Buraya varınca da, keyfiniz için hiç işe yaramayan bir ateş yaktınız. Adayı olduğu gibi tutuşturdunuz. Adanın her bir yanı yanarsa, halimiz pek hoş olmaz mı? Pişmiş meyve yeriz o zaman; bir de domuz rostosu! Hiç de gülünecek şeyler değil söylediklerim! Ralph şefimizdir dediniz, ama Ralph’ın düşünmesine vakit bırakmıyorsunuz. O bir şey söyler söylemez, fırlayıp koşuyorsunuz dakikasında, tıpkı, tıpkı...”</p>
				<p class="normal">Domuzcuk, soluk almak için durdu. Yangın, yabansı bir hayvan gibi homurdandı çocuklara.</p>
				<p class="normal">“İş bu kadarla da bitmiyor. O küçükler. O küçücük oğlanlar. Onlara hiç aldıran var mı? Kim biliyor onların kaç tane olduğunu?”</p>
				<p class="normal">Ralph, ansızın bir adım attı ileri:</p>
				<p class="normal">“Ben sana söylemiştim. Adlarını al, bir liste yap, demiştim.”</p>
				<p class="normal">Domuzcuk, haklı bir öfkeyle bağırdı:</p>
				<p class="normal">“Nasıl alabilirdim ki! Tek başıma nasıl alabilirdim? O küçükler, iki dakika bekliyorlardı. Sonra denize düşüyorlardı; ormana gidiyorlardı, dört bir yana dağılıyorlardı. Hangisinin hangisi olduğunu ben nereden bileceğim?”</p>
				<p class="normal">Ralph, solgunlaşan dudaklarını diliyle ıslattı:</p>
				<p class="normal">“Demek bilmiyorsun kaç kişi olmamız gerektiğini?”</p>
				<p class="normal">“Nereden bileceğim, o küçükler böcekler gibi şuraya buraya koşuşurken? Sonra siz üçünüz geri dönüp de ateş lafı eder etmez, hepsi kaçtı; bir fırsat geçmedi elime...”</p>
				<p class="normal">Ralph, denizkabuğunu kaptığı gibi, “Yeter!” dedi sert bir sesle. “Fırsat geçmediyse geçmedi!”</p>
				<p class="normal">“Üstelik de buraya gelip gözlüğümü aşırıyorsunuz...”</p>
				<p class="normal">Jack, öfkeyle baktı Domuzcuk’a:</p>
				<p class="normal">“Kes sesini sen!”</p>
				<p class="normal">“O küçükler, aşağılarda, yangının olduğu yerde dolaşıp duruyorlardı. Hâlâ orada olmadıklarını nereden biliyorsun?”</p>
				<p class="normal">Domuzcuk ayağa kalktı, dumanlarla alevleri gösterdi parmağıyla. Oğlanlar bir şeyler mırıldanıp, sustular. Garip bir şey oluyordu Domuzcuk’a. Nefes alamıyordu.</p>
				<p class="normal">“O küçük” dedi tıkanarak, “yüzünde leke olan küçük. Onu göremiyorum. O nerede şimdi?”</p>
				<p class="normal">Bir ölüm sessizliği çöktü çocukların üstüne.</p>
				<p class="normal">“Yılanlardan söz eden küçük. Aşağıdaydı...”</p>
				<p class="normal">Yangında bir ağaç bomba gibi patladı: Upuzun sürüngen bitkiler havaya fırladılar bir an için; can çekiştiler, sonra düştüler gene. Bunu gören küçük oğlanlar bağrıştılar:</p>
				<p class="normal">“Yılanlar! Yılanlar! Yılanlara bakın!”</p>
				<p class="normal">Hiç kimse farkına varmadan güneş batıda iyice alçalmış, denizin birkaç parmak üstünde kalmıştı. Alttan gelen kızıl bir ışık, çocukların yüzüne vuruyordu. Domuzcuk, bir kayanın üstüne yığıldı; iki eliyle sıkı sıkı sarıldı kayaya:</p>
				<p class="normal">“Yüzünde bir leke olan... o küçücük... nerede... nerede şimdi. Onu göremiyorum diyorum size.”</p>
				<p class="normal">Çocuklar, korkuyla birbirlerine baktılar. İnanmak istemiyorlardı.</p>
				<p class="normal">“O nerede şimdi?..”</p>
				<p class="normal">Ralph utanmış gibi mırıldandı:</p>
				<p class="normal">“Belki geri dönmüştür oraya, şeye...”</p>
				<p class="normal">Aşağılarda, dağın çocuklara düşman olan yamacında, yangının davulları gümleyip duruyordu.</p>
				</body>
</html>