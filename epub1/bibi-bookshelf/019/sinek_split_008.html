<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sinek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:f079b320-6cc1-445b-9d82-c3065055c2f2"/></head>
  <body class="calibre">
<h1 class="h1baslik" id="calibre_toc_7">7<br class="chapter"/> Gölgeler ve Yüksek Ağaçlar</h1>
				<p class="normal">Domuzların geçidi, öteki yanda, suyun kenarındaki darmadağın kayalara bitişikti. Ralph, bu yolda Jack’ın peşinden giderken rahatladı. Ağır ağır alçalıp, kaynaya kaynaya yükselen deniz sularının çıkardığı sese kulaklarınızı tıkarsanız; her iki yanınızdaki eğreltiotlarıyla kaplı çalıların ne denli çirkin renkli ve ne denli ıssız olduğunu görmezlikten gelirseniz, o zaman canavarı belki aklınızdan çıkarır, hayallere dalabilirdiniz bir süre. Güneş tam dikine, artık tepelerinde değildi. Öğle sonrası sıcaklığı adanın üstüne çökmeye başlamıştı. Ralph, önde giden Jack’a haber iletti; meyveli bir yere gelince, hepsi durup yediler.</p>
				<p class="normal">Oturan Ralph, o gün ilk kez sıcağın farkına vardı. Kurşuni gömleğini çekiştirdi tiksinircesine; onu yıkamak serüvenine atılıp atılamayacağını düşündü. Ralph, ada için bile olağanüstü hissini veren bu sıcak havada, kendine nasıl çekidüzen vereceğini tasarladı. Bir makas bulup, bütün bu saçları (başındaki saç yığınını arkaya doğru attı o sırada) kesmek isterdi; bu pis saçları, ancak bir parmak kalıncaya kadar kesmek isterdi. Bir banyo yapmak isterdi; sabunlu, doğru dürüst bir banyo. Bir deney yaparcasına, dilini dişlerine değdirdi; bir diş fırçasının da işe yarayacağına karar verdi. Bir de tırnaklarının durumu vardı.</p>
				<p class="normal">Ralph, ellerini evirip çevirip inceledi. Bu huyun ne zaman yeniden başladığını, bunu ne zaman yaptığını anımsamadığı halde tırnakları dibine kadar yenilmişti.</p>
				<p class="normal">“Yakında başparmağımı da emmeye başlayacağım bu gidişle.”</p>
				<p class="normal">Gizlice çevresine bakındı. Söylediğini kimse duymamışa benziyordu. Avcılar oturmuş, kolayca elde edilen bu yiyecekle tıkınıyorlar, muzdan ya da gri zeytin rengi öteki peltemsi meyveden yeterince hoşlandıklarına inandırmak istiyorlardı kendilerini. Temizlik ölçüsü olarak eskiden temiz olan kendi benliğini bir ölçü sayan Ralph, çocukları gözden geçirdi. Pistiler; ama pislikleri, çamura düşen ya da yağmurlu bir günde kirlenen erkek çocukların göze batan pisliği değildi. İlk bakışta, hiçbirini hemen tutup bir duşun altına tıkmak gelmezdi insanın aklına. Oysa gereğinden uzun olan saçları, şurada burada birbirine dolanmış, bir kuru yaprak ya da bir küçük dal parçası etrafında düğümlenmişti. Yemek yedikleri ve terledikleri için yüzleri oldukça temizdi; ama yüzlerinin kolayca el değmediği köşelerinde kir gölgeleri vardı. Giysileri lime lime olmuş, Ralph’ın gömleği gibi, terden kaskatı kesilmişti. Edepli olmak ya da rahat etmek için değil, sırf alışkanlıktan ötürü bu giysileri sırtlarına geçiriyorlardı. Derileri deniz tuzundan pul pul olmuştu.</p>
				<p class="normal">Ralph, yüreği biraz burkularak, çocukların bu halini artık olağan saydığının, buna aldırmadığının farkına vardı. İçini çekip, meyveleri kopardığı dalı itti. Avcılar, ormanda ya da aşağıdaki kayalarda işlerini görmek için, daha şimdiden usulcacık uzaklaşıyorlardı. Ralph döndü, denize baktı.</p>
				<p class="normal">Adanın öteki yanı olan bu yerde, manzara bambaşkaydı. Hayalimsi görüntülerin tül gibi ince büyüsü, okyanusun soğuk sularıyla başa çıkamadığı için, ufkun kesinlikle çizilmiş, haşin bir maviliği vardı. Ralph, gelişigüzel yürüyerek, aşağıdaki kayalara indi. Burada, sularla neredeyse aynı düzeyde durup, denizin derin dalgalarının kabara kabara durmadan nasıl geldiğini gözlerinizle izleyebilirdiniz. Millerce eni olan bu dalgalar, kayalara çarpıp köpürmüyorlardı; denizin sığ olduğu yerlerdeki dalgalara da benzemiyorlardı. Sanki başka işleri varmış da adayı hesaba katmıyorlarmış gibi, her bir yanı sarıyorlardı. İleriye doğru bir hareketten çok, tüm okyanusun müthiş bir iniş ve kalkışıydı bu dalgalar. Kimi zaman deniz aşağılara doğru iniyor, çekilen sular çağlayanlara ve şelalelere dönüyor, kayalar meydana çıkıyor ve yosunlar pırıl pırıl saçlar gibi bu kayalara yapışıyordu. Sonra okyanus duraklıyor, toparlanıyor, kükreyerek kabarıyor, karşı konulmaz bir güçle kayaların tüm sivriliklerini ve çıkıntılarını kaplıyor, küçük yalılara tırmanıyor, sonunda bir kol gibi kayaların içindeki bir yarığa dalıyor ve serpintinin parmakları neredeyse Ralph’ın yüzüne değiyordu.</p>
				<p class="normal">Bu dalga dalga inip kalkışı uzun süre seyreden Ralph’ın beyni, denizin insanlara yabancı uzaklığıyla uyuşur gibi oldu. Sonra, bu engin suların neredeyse sonsuz olduğunu düşünmek zorunda kaldı. Bu sular, çocukları dünyadan ayırıyor, karşılarına bir engel gibi dikiliyordu. Adanın öteki yanında, öğleyin hayal görüntülerine sarılarak, sessiz lagünün kalkanıyla korunarak kurtulabileceğinizi düşleyebilirdiniz. Ama burada, okyanusun bu akıldan yoksun duyarsızlığı karşısında, millerce uzanan bölücü suların önünde, eliniz kolunuz bağlanır, çaresiz kalır, mahkûm olduğunuzu bilirdiniz...</p>
				<p class="normal">Simon, neredeyse kulağının dibinde konuşuyordu. Ralph, acı çekercesine iki eliyle birden kayaya yapıştığını, bedeninin bir yay gibi gerildiğini, ağzının zorlanmışçasına açıldığını hissetti:</p>
				<p class="normal">“Nereden geldinse, oraya döneceksin.”</p>
				<p class="normal">Simon bunu söylerken, başını öne doğru sallıyordu. Tek dizinin üstüne çökmüş, Ralph’ın durduğu yerden daha yüksekte bulunan bir kayayı iki eliyle birden tutmuş, öteki bacağını Ralph’a doğru uzatmış, aşağıya bakıyordu.</p>
				<p class="normal">Şaşan Ralph, ne demek istediğini anlamak için, Simon’un yüzüne baktı:</p>
				<p class="normal">“Öyle uçsuz bucaksız ki...”</p>
				<p class="normal">Simon başını salladı:</p>
				<p class="normal">“Olsun. Gene de sağ salim döneceksin. Yani ben öyle sanıyorum.”</p>
				<p class="normal">Ralph’ın gerilen bedeni biraz gevşemişti. Denize baktı, sonra acı acı gülümsedi Simon’a:</p>
				<p class="normal">“Cebinde bir gemi var mı?”</p>
				<p class="normal">Simon da güldü, hayır dercesine başını salladı.</p>
				<p class="normal">“Nereden biliyorsun öyleyse?”</p>
				<p class="normal">Simon gene susunca, Ralph ters ters konuştu:</p>
				<p class="normal">“Delirmişsin sen.”</p>
				<p class="normal">Simon, hayır demek için başını öyle bir salladı ki, kalın telli kara saçları bir arkaya, bir de yüzünü örtercesine öne uçtu:</p>
				<p class="normal">“Hayır, delirmiş değilim. Senin sağ salim döneceğini sanıyorum sadece.”</p>
				<p class="normal">Bir süre konuşmadılar. Sonra ansızın, gülümsediler birbirlerine.</p>
				<p class="normal">Roger, çalıların arasından seslendi:</p>
				<p class="normal">“Gelin, bakın!”</p>
				<p class="normal">Domuzlar geçidinde, toprağın altı üstüne gelmişti. Yerde tüten domuz pislikleri vardı. Jack, bu pislikleri severcesine onlara doğru eğildi:</p>
				<p class="normal">“Ralph... Öteki şeyi avlıyoruz ama gene de et gerek bize.”</p>
				<p class="normal">“Eğer yolumuzdan sapmazsak, domuz avlayabiliriz.”</p>
				<p class="normal">Gene yola koyuldular. Canavarın sözü edileli beri korkan avcılar, birbirlerine sokulmuşlardı. Jack, domuzun izini arayarak, önde gidiyordu. İstediğinden daha ağır ilerliyorlardı ama kucağında mızrağı, tembel tembel yürüyebildiği için, Ralph memnundu bir bakıma. Çok geçmeden Jack, avcılık sanatıyla ilgili çözümlenmesi gereken bir durumla karşılaşınca, herkes durdu. Ralph bir ağaca yaslandı, dakikasında hayallere kapıldı. Av işinden Jack sorumluydu; dağa çıkmaya vakit bulurlardı nasıl olsa...</p>
				<p class="normal">Eskiden babasıyla Chatham’dan Devonport’a giderlerken, kırlara yakın bir köy evinde oturmuşlardı. Birçok evde oturmuştu Ralph. Ama bu ev, ayrıca açık seçik kalmıştı belleğinde; çünkü bu evden sonra geceli okula gönderilmişti. O sıralarda annesi henüz yanlarındaydı ve babası her gün eve gelirdi. Yaban Midilli atları, bahçenin ucundaki taş duvara yaklaşırlardı ve kar yağardı. Köy evinin tam arkasında bir çeşit sundurma vardı. Orada yatıp uçuşan kar tanelerini seyrederdiniz. Yerde, her kar tanesinin eriyip öldüğü nemli noktayı görebilirdiniz. Yere düşüp erimeyen ilk kar tanesini ve tüm toprağın nasıl beyazlaştığını da görürdünüz. Üşüyünce eve dönüp, o pırıl pırıl bakır çaydanlığın ve küçük mavi adamlarla süslü tabağın üstünden, pencereden bakardınız.</p>
				<p class="normal">Yatağa yatınca, başucunuzda şekerli ve kremalı bir kâse dolusu rendelenmiş mısır bulunurdu. Bir de kitaplar vardı. Yatağın başucundaki rafa sıralanmışlardı. Onları yerli yerine koymaya zahmet etmediğiniz için, iki üç tanesi sıranın üstünde yatay dururdu her zaman. Sayfalarının kenarları kıvrılmış, çiziklerle doluydu kitaplar. Topsy ile Mopsy’yi anlatan yepyeni kalmış bir kitap vardı. İki kızla ilgili olduğu için hiç okumamıştı o kitabı. Sihirbazı anlatan bir kitap vardı. Ödünüz kopardı bunu okurken; korkunç örümceğin resmi bulunan yirmi yedinci sayfayı atlardınız her zaman. Toprağı kazıp bir şeyler çıkaranlar üstüne bir kitap vardı, mısırlı bir şeylerdi bunlar. Erkek Çocukların Trenler Kitabı vardı; Erkek Çocukların Gemileri Kitabı vardı. Ralph gerçekten görür gibi oldu bu kitapları; elini uzatsa, onlara dokunabilirdi. Erkek Çocukların Mamut Kitabı’nın ağırlığını, raftan yavaşça nasıl çıkıp aşağıya kaydığını duyar gibi oldu... Her şey iyiydi eskiden; güler yüzlü ve dostçaydı her şey.</p>
				<p class="normal">Önlerindeki çalılar çatır çatır ezildi. Çocuklar, domuzların geçidinden deliler gibi fırladılar; sürüngen bitkilerin arasında çırpındılar çığlık çığlığa. Ralph, Jack’ın yandan itilip düştüğünü gördü. Derken bir yaratık, domuz geçidinden çıkarak, korkunç homurtularla Ralph’a doğru atıldı. Uzun azı dişleri pırıl pırıl parlıyordu. Ralph, aralarındaki mesafeyi serinkanlılıkla ölçebildi, nişan aldı. Ancak beş yarda uzakta olan yabandomuzuna, o metelik etmeyen tahta değneğini fırlattı. Değnek, yabandomuzunun koca burnuna çarptı; bir an orada asılı kaldı. Hayvanın homurtusu, ciyak ciyak bir bağırışa döndü; yabandomuzu yana sapıp, çalıların içine daldı. Domuzların geçidi, bağrışan çocuklarla doldu yeniden. Koşa koşa gelen Jack, çalıların şurasına burasına baktı.</p>
				<p class="normal">“Buradan...”</p>
				<p class="normal">“Ama bizi öldürür...”</p>
				<p class="normal">“Buradan diyorum.”</p>
				<p class="normal">Yabandomuzu debelenerek kaçıyordu. Bu geçide koşut düşen ikinci domuz yolunu gördüler. Jack, hızla koşarak uzaklaştı. Ralph’ın içi korku, kaygı ve gururla doldu:</p>
				<p class="normal">“Ona vurdum. Mızrak saplandı...”</p>
				<p class="normal">Beklemedikleri bir anda, deniz kıyısında bir açıklığa vardılar. Çıplak kayalarda iz arayan Jack, sıkıntılı görünüyordu:</p>
				<p class="normal">“Gitti.”</p>
				<p class="normal">“Ona vurdum” dedi Ralph gene. “Mızrak biraz saplanıp kaldı.”</p>
				<p class="normal">Tanıklar gerektiğini hissetti:</p>
				<p class="normal">“Görmediniz mi beni?”</p>
				<p class="normal">Maurice, evet dercesine başını salladı:</p>
				<p class="normal">“Seni gördüm. Küt diye tam burnunun üstüne... Yaşaaaa!”</p>
				<p class="normal">Ralph, heyecanla konuşuyordu boyuna:</p>
				<p class="normal">“Bir güzel vurdum. Mızrak saplandı. Onu yaraladım.”</p>
				<p class="normal">Ralph, çocukların ona karşı duydukları bu yepyeni saygının keyfini sürdü. Avcılık iyi bir şeydi ne de olsa:</p>
				<p class="normal">“Bir güzel canına okudum onun. Bana kalırsa, canavar oydu!”</p>
				<p class="normal">Jack geri geldi:</p>
				<p class="normal">“Canavar değildi o. Bir yabandomuzuydu.”</p>
				<p class="normal">“Ben vurdum.”</p>
				<p class="normal">“Neden yakalamadın onu? Ben uğraştım...”</p>
				<p class="normal">Ralph’ın sesi yükseldi:</p>
				<p class="normal">“Ama bir yabandomuzuydu!”</p>
				<p class="normal">Jack ansızın kıpkırmızı kesildi:</p>
				<p class="normal">“Bizi öldürür dedin. Neden attın mızrağı? Niçin beklemedin?”</p>
				<p class="normal">Kolunu uzattı:</p>
				<p class="normal">“Bak!”</p>
				<p class="normal">Herkes görsün diye sol kolunu çevirdi. Bilekle dirsek arasında bir yara vardı; derin değildi ama kanıyordu.</p>
				<p class="normal">“Azı dişleriyle yaptı bunu. Vaktinde saplayamadım mızrağımı.”</p>
				<p class="normal">Herkesin dikkati Jack’ın üstünde toplandı.</p>
				<p class="normal">“Bu bir yaradır” dedi Simon. “Onu emmen gerek. Tıpkı Berengaria gibi.”</p>
				<p class="normal">Jack yarayı emdi.</p>
				<p class="normal">Ralph, haklı bildiği bir öfkeyle, “Ben ona vurdum” dedi, “mızrağımla vurdum. Onu yaraladım.”</p>
				<p class="normal">Çocukların dikkatini kendi üstünde toplamaya çalıştı:</p>
				<p class="normal">“Geçitten geliyordu. Böyle fırlattım mızrağı...”</p>
				<p class="normal">Robert, yabandomuzu gibi hırladı Ralph’a. Ralph da oyuna katıldı. Herkes güldü. Yalandan saldırıya geçen Robert’i mızraklarıyla dürtüklüyorlardı.</p>
				<p class="normal">Jack bağırdı:</p>
				<p class="normal">“Bir halka yapın!”</p>
				<p class="normal">Halka yapan çocuklar, Robert’i sardılar. Önce korkmuş gibi yalandan bağıran Robert, şimdi gerçekten acı duyarak bağırdı:</p>
				<p class="normal">“Ay! Durun! Canımı yakıyorsunuz!”</p>
				<p class="normal">Bir mızrağın ucu, halkanın içinde çırpınan Robert’in sırtına indi.</p>
				<p class="normal">“Tutun onu!”</p>
				<p class="normal">Robert’in kollarıyla bacaklarını yakaladılar. Ralph, yoğun bir heyecanla kendinden geçti ansızın. Eric’in mızrağını kaptığı gibi, Robert’i dürtükledi.</p>
				<p class="normal">“Öldürün onu! Öldürün onu!”</p>
				<p class="normal">Robert, çıldıranların gücüyle birdenbire bağırmaya, çırpınmaya başladı. Jack, onu saçlarından yakalamış, bıçağını havada sallıyordu. Jack’ın arkasında Roger, Robert’in yanına sokulabilmek için itişip kakışıyordu ötekilerle. Bir dans ya da bir av bitmek üzereymiş gibi, törensel bir hava içinde, tekdüzen şarkı yükseldi:</p>
				<p class="normal">“Domuzu gebert! Gırtlağını kes! Domuzu gebert! Tepele onu!”</p>
				<p class="normal">Robert’in yanına sokulabilmek, o esmer, o çabucak incinen eti avucuna doldurabilmek için Ralph da dövüşüyordu. Sıkmak, acı vermek isteği, her şeyden ağır basmıştı.</p>
				<p class="normal">Jack kolunu indirdi. Çocukların halkası dalgalandı. “Yaşa!” diye bağırdılar, can çekişen domuzun çıkardığı sesleri taklit ettiler. Sonra sessizce yere serildiler. Robert’in korku içinde burun çekmelerini dinlediler soluk soluğa. Robert, kirli koluyla yüzünü sildi; saygıdeğerliğini yeniden elde edebilmek için bir çaba gösterdi:</p>
				<p class="normal">“Ay! Popom!”</p>
				<p class="normal">Robert, arkasını ovdu acıklı bir halle, Jack yerde yuvarlandı:</p>
				<p class="normal">“Güzel bir oyundu bu.”</p>
				<p class="normal">Ralph tedirginlik içindeydi:</p>
				<p class="normal">“Bir oyundan başka bir şey değil” dedi. “Futbol oynarken, öyle canım yanmıştı ki bir defasında!”</p>
				<p class="normal">Maurice, “Bir davul gerek bize” dedi. “O zaman bu işi doğru dürüst yapabiliriz.”</p>
				<p class="normal">Ralph, Maurice’e baktı:</p>
				<p class="normal">“Nasıl doğru dürüst?”</p>
				<p class="normal">“Bilmiyorum. Bir ateş yakmalı bence, bir de davul olmalı. Davulla tempo tutmalı.”</p>
				<p class="normal">Roger, “Bir domuz olmalı” dedi; “gerçek bir avda olduğu gibi.”</p>
				<p class="normal">Jack, “Ya da biri yalandan domuz olur” dedi. “Onu domuz kılığına sokarız; domuz gibi yapar... Bana sözde saldırır, beni yere serer, falan filan...”</p>
				<p class="normal">Hâlâ kaba etlerini ovuşturan Robert, “Gerçek bir domuz olmalı” dedi; “çünkü onu öldürmeniz gerek.”</p>
				<p class="normal">Jack, “Küçüklerden birini domuz olarak kullanabiliriz” dedi ve herkes güldü.</p>
				<p class="normal">Ralph, doğrulup oturdu:</p>
				<p class="normal">“İyi ama aradığımızı bulamayacağız bu gidişle.”</p>
				<p class="normal">Çocuklar birer birer ayağa kalktılar; üstlerindeki paçavraları çekiştirip yerli yerine koydular.</p>
				<p class="normal">Ralph, Jack’a baktı:</p>
				<p class="normal">“Artık dağa çıkalım.”</p>
				<p class="normal">Maurice, “Hava kararmadan önce Domuzcuk’un yanına gitmemiz daha iyi olmaz mı?” dedi.</p>
				<p class="normal">İkizler, bir tek çocuk gibi, birlikte baş sallayarak bunu onayladılar:</p>
				<p class="normal">“Evet, doğru. Sabahleyin çıkarız dağa.”</p>
				<p class="normal">Ralph, başını kaldırıp baktı, denizi gördü:</p>
				<p class="normal">“Ateşi yeniden yakmalıyız.”</p>
				<p class="normal">Jack, “Domuzcuk’un gözlüğü yanında olmadığına göre, ateşi yakamazsın,” dedi.</p>
				<p class="normal">“Dağda bir tehlike olup olmadığını anlarız hiç olmazsa.”</p>
				<p class="normal">Maurice, korkak görünmekten çekindiği için, duraksaya duraksaya konuştu:</p>
				<p class="normal">“Ya canavar oradaysa?”</p>
				<p class="normal">Jack, mızrağını havada salladı:</p>
				<p class="normal">“Öldürürüz onu.”</p>
				<p class="normal">Hava biraz serinlemiş gibiydi. Jack, mızrağını savurdu:</p>
				<p class="normal">“Ne bekliyoruz?”</p>
				<p class="normal">Ralph, “Böyle deniz kıyısı boyunca yürürsek “dedi “herhalde yanan bölgeye varırız. Oradan da dağa çıkabiliriz.”</p>
				<p class="normal">Jack, gene önlerine düştü. Emilircesine aşağılara doğru inip, sonra yeniden kabaran, gözlerini kör eden denizin kıyısında yürüdüler.</p>
				<p class="normal">Yolun güçlükleriyle başa çıkmak işini becerikli ayaklarına bırakan Ralph, gene hayallere daldı. Ne var ki, ayakları pek o kadar becerikli değildi buralarda. Denizin kıyısındaki çıplak kayalara inmek zorundaydılar çoğu zaman. Bu kayalarla, çılgınca fışkıran ormanın karanlığı arasında, kendilerine yol aradılar. Tırmanılması gereken yalıyarlar, patika olarak kullanılan yerler, yalnız ayaklarının değil, ellerinin de yardımıyla geçilmesi gereken upuzun daracık geçitler vardı. Ara sıra, dalgaların ıslattığı kayalara tırmanıyorlar, yükselen denizin bıraktığı berrak su birikintilerinin üstünden atlıyorlardı. Dar kıyı şeridini bir savunma hattı gibi bölen bir yarığa geldiler. Bu yarığın dibi yoktu sanki. Dehşete kapılarak, derinlerinde suların çağıldadığı bu kasvetli çatlağın içine baktılar. Sonra bir dalga geldi, yarığın içindeki sular kaynadı, serpinti sürüngen bitkilere kadar fışkırdı; ıslanan çocuklar çığlıklar attılar. Ormana sapıp, geçmek istediler. Ama ormanın sık ağaçları, bir kuş yuvası gibi birbirine örülmüştü. Sonunda suların inmesini bekleyip birer birer yarığın üstünden atlamak zorunda kaldılar; kimi ikinci kez ıslandı bu arada. Bundan sonra, kayalar artık yol vermiyor gibiydi. Bir süre oturdular, üstlerindeki paçavraların kurumasını beklediler; adanın yanından ağır ağır geçen dalgaların keskin çizgilerini seyrettiler. Böcekler gibi oradan oraya zıplayan pırıl pırıl küçük kuşlarla dolu bir yerde, meyve yediler. Robert fazla yavaş yürüdüklerini söyledi. Bir ağaca tırmandı; yaprakları aralayıp, dağın hâlâ çok uzaklarda görünen dört köşe doruğuna baktı. Kayaların üstünde hızla yürümeye kalkıştılar. Ama Robert dizini fena halde kesince, başları belaya girmesin diye böyle bir yerde yavaş yürümeleri gerektiğini anladılar. Tehlikeli bir dağa tırmanırcasına ilerlemeye başladılar. Derken kayalar, tepesinde içine girilmesi olanaksız bir çengel, kesinlikle yol vermeyen bir yalıyar oldu; bu yalıyarın altı denizdi.</p>
				<p class="normal">Ralph, her şeyi ölçüp biçen gözlerle güneşe baktı:</p>
				<p class="normal">“Akşamın erken saatleri. Çay vaktinden sonradır herhalde.”</p>
				<p class="normal">Jack fena üzülmüştü:</p>
				<p class="normal">“Bu sarp kayayı hatırlamıyorum” dedi. “Demek ki, kıyıda görmediğim tek yer burasıymış.”</p>
				<p class="normal">Ralph başını salladı:</p>
				<p class="normal">“Bırak düşüneyim.”</p>
				<p class="normal">Ralph, herkesin gözü önünde düşünmekten sıkılmıyordu artık. Günün kararlarını satranç oynarcasına alıyordu. Tek derdi, hiçbir zaman çok iyi bir satranç oyuncusu olmayacağıydı. Küçükleri ve Domuzcuk’u düşündü. Domuzcuk gözünün önünde canlandı: Tek başına, sessiz bir barınakta oturuyordu; ancak karabasan görenlerin sesleri duyuluyordu o barınakta.</p>
				<p class="normal">“Küçükleri Domuzcuk ile yalnız bırakamayız. Bütün gece bırakamayız.”</p>
				<p class="normal">Öteki çocuklar bir şey söylemiyorlar, Ralph’a bakıp duruyorlardı.</p>
				<p class="normal">“Geri dönmemiz saatler alır.”</p>
				<p class="normal">Jack gırtlağını temizledi; acayip, gergin bir sesle konuştu:</p>
				<p class="normal">“Domuzcuk’un başına bir şey gelmemeli, bunu engellemeliyiz, değil mi?”</p>
				<p class="normal">Ralph, Eric’in mızrağının kirli ucunu dişlerine vurdu:</p>
				<p class="normal">“Adanın ortasından geçersek...”</p>
				<p class="normal">Çevresine bakındı:</p>
				<p class="normal">“Biri, adanın ortasından geçip, hava kararmadan geri döneceğimizi Domuzcuk’a bildirmeli.”</p>
				<p class="normal">Bill, kendi kulaklarıyla duyduğu bu söze inanamadı:</p>
				<p class="normal">“Biri ormandan mı geçecek tek başına? Şimdi mi?”</p>
				<p class="normal">“Ancak bir kişiyi gönderebiliriz.”</p>
				<p class="normal">Simon ilerleyip, Ralph’ın dirseği yanında durdu:</p>
				<p class="normal">“İstersen ben giderim. Dert değil benim için. Sahi söylüyorum.”</p>
				<p class="normal">Ralph, bir şey söylemeye vakit bulamadan, Simon çabucak gülümsedi; sırtını çevirip ormana doğru tırmandı.</p>
				<p class="normal">Ralph, Jack’a baktı. Onu ömründe ilk kez görüyormuş gibi bakması, Jack’ı çileden çıkardı.</p>
				<p class="normal">“Jack... Hani sen bir ara ta Kaya Kale’ye kadar gitmiştin.”</p>
				<p class="normal">Jack’ın suratı asıldı:</p>
				<p class="normal">“Evet?”</p>
				<p class="normal">“Bu kıyının bir kısmından da geçtin o sırada... Dağın dibinden, oranın ötesinden.”</p>
				<p class="normal">“Evet.”</p>
				<p class="normal">“Peki, sonra?”</p>
				<p class="normal">“Domuzların geçtiği bir yol buldum. Upuzun bir yoldu.”</p>
				<p class="normal">Ralph başını salladı; ormanı gösterdi eliyle:</p>
				<p class="normal">“Domuzların geçtiği yol, burada bir yerlerde olmalı öyleyse.”</p>
				<p class="normal">Çocuklar, akıllı uslu bir halle onayladılar bu sözü.</p>
				<p class="normal">“Peki öyleyse. Domuzların geçidini buluncaya kadar kendimize bir yol açacağız buradan.”</p>
				<p class="normal">Ralph bir adım attı, durdu:</p>
				<p class="normal">“Ama bekleyin bir dakika! Domuzların geçidi nereye gidiyor?”</p>
				<p class="normal">“Dağa gidiyor” dedi Jack. “Sana söylemiştim.”</p>
				<p class="normal">Acı bir alayla sordu:</p>
				<p class="normal">“Dağa gitmek istemiyor musun sen?”</p>
				<p class="normal">Jack’ın gittikçe düşman kesildiğini sezen Ralph, içini çekti. Jack’ın, önderlik etmediği zaman hemen düşman olduğunu artık anlamıştı.</p>
				<p class="normal">“Aydınlığı düşünüyorum. Yolumuzu güç bulacağız.”</p>
				<p class="normal">“Hani canavarı arayacaktık?”</p>
				<p class="normal">“Yeterince aydınlık olmayacak.”</p>
				<p class="normal">Jack öfkeyle konuştu:</p>
				<p class="normal">“Ben aldırmam, giderim. Oraya varınca, giderim. Sen gitmez misin? Barınaklara geri dönüp Domuzcuk’a haber mi vermek istersin yoksa?”</p>
				<p class="normal">Şimdi de Ralph’ın yüzü kızardı. Domuzcuk sayesinde elde ettiği yeni anlayışla, umutsuzluğa kapılarak sordu:</p>
				<p class="normal">“Niçin benden nefret ediyorsun?”</p>
				<p class="normal">Tedirgin olan çocuklar, sanki ayıp bir laf edilmiş gibi kıpırdadılar. Sessizlik uzadı.</p>
				<p class="normal">Başını ilk çeviren Ralph oldu. Hâlâ öfkeli, hâlâ gücenikti:</p>
				<p class="normal">“Haydi, gelin.”</p>
				<p class="normal">Önden yürüdü. Karmakarışık bitki örtüsünü kesip biçmek görevi, doğal bir hak olarak ona düşmüştü. Kendini yersiz hisseden, karanlık düşüncelere dalan Jack, en arkadan geliyordu.</p>
				<p class="normal">Güneş hızla dünyanın kıyılarına kaydığı ve ormanda gölgeler her zaman çok bol olduğu için, domuzların geçidi karanlık bir tünele dönmüştü. Yol genişti, domuzların ayaklarıyla çiğnene çiğnene düzgünleşmişti. Çocuklar koşar adım ilerleyebiliyorlardı. Derken tepelerindeki yapraklı dam açıldı; soluk soluğa durup, dağ doruğunun çevresinde beliren birkaç yıldızı gördüler.</p>
				<p class="normal">“İşte.”</p>
				<p class="normal">Çocuklar gözlerini kısıp, kuşkulu kuşkulu birbirlerine baktılar. Ralph bir karar verdi:</p>
				<p class="normal">“Büyük kayaya gideceğiz dosdoğru. Dağa yarın çıkarız.”</p>
				<p class="normal">Çocuklar, mırıltılarla onayladılar bu kararı. Ama Jack, Ralph’ın yanı başına dikilmişti:</p>
				<p class="normal">“Sen korkuyorsun, elbette...”</p>
				<p class="normal">Ralph, hızla dönüp Jack’a baktı:</p>
				<p class="normal">“Kaya Kale’ye ilk giden kim oldu?”</p>
				<p class="normal">“Ben de gittim. Hem o zaman gündüzdü.”</p>
				<p class="normal">“Peki. Dağa şimdi tırmanmak isteyen var mı?”</p>
				<p class="normal">Çocuklar, susarak karşıladılar bu soruyu.</p>
				<p class="normal">“Eric’le Sam, ne dersiniz?”</p>
				<p class="normal">“Bizim gidip Domuzcuk’a haber vermemiz gerek...”</p>
				<p class="normal">“... Evet Domuzcuk’a söylemeliyiz ki...”</p>
				<p class="normal">“Ama Simon gitti bile!”</p>
				<p class="normal">“Domuzcuk’a söylemeliyiz... Ne olur ne olmaz...”</p>
				<p class="normal">“Robert? Bill?”</p>
				<p class="normal">Onlar, hemen şimdi, büyük kayaya gitmek istiyorlardı. Korkmuyorlardı elbette... Ama yorgundular.</p>
				<p class="normal">Ralph, gene Jack’a baktı:</p>
				<p class="normal">“Görüyorsun.”</p>
				<p class="normal">“Ben dağa çıkıyorum.”</p>
				<p class="normal">Jack bunu küfredercesine, kötü bir hırsla söylemişti. Zayıf bedeni gerilmiş, elindeki mızrakla onu tehdit edercesine Ralph’a baktı:</p>
				<p class="normal">“Canavar aramak için dağa çıkıyorum hemen...”</p>
				<p class="normal">Sonra, sıradan bir şey söylercesine, acı bir soruyla can damarına bastı Ralph’ın:</p>
				<p class="normal">“Geliyor musun?”</p>
				<p class="normal">Bunun üzerine öteki çocuklar, oradan hemen uzaklaşmak istediklerini unutuverdiler; bu iki kişiliğin karanlıkta yeniden çarpışmasını görmek için geri döndüler. Jack’ın sorduğu tek soru, öylesine yerinde, öylesine acı ve öylesine etkili bir biçimde meydan okuyordu ki, bunu yeniden sormaya gerek kalmamıştı. Barınaklara döneceğini, lagünün durgun ve dost sularına kavuşacağını düşünen Ralph, sinirlerinin gevşediği, gerginliğinin azaldığı bir anda, ansızın karşılaşmıştı bu soruyla.</p>
				<p class="normal">“Bana göre hava hoş.”</p>
				<p class="normal">Ralph, sesinin sıradan bir şey söylercesine soğukkanlı oluşuna kendi de şaştı. Jack’ın acı meydan okuyuşu, etkisiz kalıvermişti böylece.</p>
				<p class="normal">“Eğer sen de istiyorsan, elbette.”</p>
				<p class="normal">Jack, bir adım attı:</p>
				<p class="normal">“Peki öyleyse...”</p>
				<p class="normal">Sessiz çocukların bakışları altında, ikisi yan yana dağa doğru yöneldiler.</p>
				<p class="normal">Ralph durdu:</p>
				<p class="normal">“Aptallık ediyoruz. Neden yalnız iki kişi gidiyor oraya? Bir şeyle karşılaşırsak, iki kişi yetmez ki...”</p>
				<p class="normal">Çocukların koşarak uzaklaştıklarını duydular. Herkes kaçarken, karanlık bir biçimin onlara doğru yaklaştığını görünce şaştılar.</p>
				<p class="normal">“Roger?”</p>
				<p class="normal">“Evet.”</p>
				<p class="normal">“Öyleyse üç kişiyiz artık.”</p>
				<p class="normal">Dağın yamacına tırmanmaya başladılar gene. Sular gibi karanlık akıyordu çevrelerinde. Hiçbir şey söylemeyen Jack tıkanır gibi oldu, öksürdü. Ansızın esen bir yel, onları aksırtıp tıksırttı. Ralph’ın gözleri yaşla doldu:</p>
				<p class="normal">“Kül bu. Yanan yerin kenarındayız.”</p>
				<p class="normal">Çocukların adımları ve ara sıra esen rüzgâr, tozu ayaklandırıyordu. Yeniden durup öksürmek zorunda kalınca, düşünmeye vakit bulan Ralph’ın aklına, ne denli aptalca davrandıkları geldi. Eğer bir canavar yoksa –bir canavarın olmadığı konusunda kuşkusu yoktu neredeyse– her şey yolundaydı o zaman. Ama eğer dağın tepesinde onları bekleyen bir şey varsa, ellerinde değnekler, karanlıkta bocalayan üç çocuk ne işe yarardı?</p>
				<p class="normal">“Aptallık ediyoruz.”</p>
				<p class="normal">Karanlıktan bir ses geldi:</p>
				<p class="normal">“Soluğun mu tükendi?”</p>
				<p class="normal">Ralph, sinirli sinirli kıpırdadı. Bütün bunlar Jack’ın kabahatiydi:</p>
				<p class="normal">“Elbette. Ama gene de söylüyorum aptallık ettiğimizi.”</p>
				<p class="normal">Ses, acı bir alayla konuştu:</p>
				<p class="normal">“Sen gitmek istemiyorsan, ben tek başıma giderim.”</p>
				<p class="normal">Ralph, Jack’ın sesindeki alayı sezdi; kin duydu Jack’a karşı; gözlerini yakan küller, yorgunluk, korku, Ralph’ı öfkeden kudurtuyordu:</p>
				<p class="normal">“Öyleyse git bakalım. Biz burada bekleriz.”</p>
				<p class="normal">Bir sessizlik oldu.</p>
				<p class="normal">“Neden gitmiyorsun? Korkuyor musun yoksa?”</p>
				<p class="normal">Karanlıkta bir leke gibi görünen Jack, yanlarından koptu, uzaklaşmaya başladı.</p>
				<p class="normal">“Peki. Hoşça kalın.”</p>
				<p class="normal">Leke yok oldu. Onun yerini başka bir leke aldı.</p>
				<p class="normal">Ralph’ın dizleri sert bir şeye değdi; kenarları keskin hissini veren yanmış bir ağaç kütüğü sallandı. Eskiden ağacın kabuğu olan yanık sivri parçalar dizinin arkasına batınca, Roger’in oturduğunu anladı. Ralph, görülmeyen küller arasında sallanan kütüğü elleriyle yoklayıp, Roger’in yanına oturdu. Zaten yaradılıştan konuşkan olmayan Roger, bir şey söylemiyor; canavar konusunda ne düşündüğünü, bu çılgın sefere neden katıldığını Ralph’a anlatmıyordu. Oturup duruyor, kütüğü hafif hafif sallıyordu sadece. Ralph tak tak eden hızlı ve sinir bozucu bir ses duydu; Roger’in, elinde tuttuğu o aptal değnekle bir yere vurduğunun farkına vardı.</p>
				<p class="normal">Ne düşündüğü bilinmeyen Roger ile öfkeden köpüren Ralph, tak tak sesleri arasında, kütüğün üstünde sallana sallana oturdular böylece. Çevrelerini sarıp kapayan gökyüzü yıldızlarla doluydu. Ancak dağ, kapkaranlık bir leke açmıştı bu yıldızların arasında.</p>
				<p class="normal">Ta yükseklerde bir kayma sesi duyuldu. Sanki biri, kayaların ve küllerin üstünde tehlikeli dev adımlarla aşağıya doğru iniyordu. Sonra Jack, ürpererek yanlarına geldi. Neredeyse tanıyamadıkları çatlak bir sesle konuştu:</p>
				<p class="normal">“Dorukta bir şey gördüm.”</p>
				<p class="normal">Jack’ın kütüğe çarptığını, kütüğün fena halde sallandığını duydular. Yattığı yerde bir an sustu, sonra gene homurdandı:</p>
				<p class="normal">“Çok dikkatli olun. Belki peşimizdedir.”</p>
				<p class="normal">Havalanan küller, çevrelerine pıtır pıtır döküldü; Jack doğrulup oturdu:</p>
				<p class="normal">“Dağda şişip kabaran bir şey gördüm.”</p>
				<p class="normal">“Bunu ancak hayal ettin” dedi Ralph kesik kesik konuşarak. “Çünkü kabaran bir şey olamaz. Bir yaratık kabaramaz.”</p>
				<p class="normal">Onun orada olduğunu ikisi de unuttukları için, Roger konuşunca irkildiler:</p>
				<p class="normal">“Bir kurbağadır.”</p>
				<p class="normal">Jack kıkır kıkır güldü, sonra ürperdi:</p>
				<p class="normal">“Hem de ne kurbağa! Bir gürültü de çıkıyordu. ‘Plop’, gibi bir gürültü. Derken o şey şişip kabarıyordu.”</p>
				<p class="normal">Ralph kendine şaştı. Düzgün bir sesle konuşabilmesine değil de, yapmaya niyetlendiği şeyin göz kamaştırıcı yiğitliğine şaştı:</p>
				<p class="normal">“Gidip bakarız.”</p>
				<p class="normal">Onu tanıdığından beri ilk kez Jack’ın duraksadığını sezdi:</p>
				<p class="normal">“Şimdi mi?..”</p>
				<p class="normal">Ralph’ın yerine, Ralph’ın sesi kendiliğinden konuştu sanki:</p>
				<p class="normal">“Elbette.”</p>
				<p class="normal">Ralph ayağa kalktı, takırdayan yanık odun parçaları arasında, önden yürümeye başladı. Öteki ikisi de peşinden geldiler.</p>
				<p class="normal">Şimdi Ralph’ın fiziksel sesi susunca, benliğinin içinden aklın sesi ve başka sesler yükselmeye başladı. Ona “çocuk” diyen Domuzcuk’u duyar gibi oldu. Başka bir ses, aptallık etmemesini söyledi. Çevrelerini saran karanlık ve bu umutsuz girişim, sanki bir dişçi koltuğunda oturuyormuş gibi, gerçekdışı bir nitelik vermişti olup bitenlere.</p>
				<p class="normal">Son yamaca gelince, Ralph’a yaklaşan Jack ile Roger, mürekkep lekelerine benzemiyorlardı artık; belirli bir biçim almışlardı. Birbirlerine bir şey söylemeden, anlaşmışçasına durup çömeldiler. Arkalarında ufuk çizgisi biraz aydınlanmıştı; ay doğmak üzereydi. Rüzgâr bir tek kez ormanda esti; üstlerindeki paçavraları gövdelerine yapıştırdı.</p>
				<p class="normal">Ralph kıpırdadı:</p>
				<p class="normal">“Hadi, gelin.”</p>
				<p class="normal">Yerde sürüne sürüne ilerlediler. Roger, biraz arkadan geliyordu. Jack ile Ralph, dağın kenarından beraber döndüler. Aşağılarda lagünün ışıldayan engin suları, bunun ötesinde de okyanustaki sığ kayalığın uzun beyaz lekesi görülüyordu. Roger yanlarına geldi.</p>
				<p class="normal">Jack fısıldadı:</p>
				<p class="normal">“Ellerimizle dizlerimiz üstünde sürünerek gidelim. Belki uyuyordur.”</p>
				<p class="normal">Şişip kabaran bir yaratık.</p>
				<p class="normal">Ateşin soğuk yumuşak küllerine eli değince, Ralph bağırmamak için zor tuttu kendini. Böyle beklenmedik bir şeye dokununca, elinin ve omuzunun sinirleri seyirdi. Mide bulantısının etkisiyle bir an gözlerinin önünde beliren yeşil ışıklar karanlığa karıştı. Roger arkasında yere uzanmıştı; Jack’ın ağzı kulağının dibindeydi:</p>
				<p class="normal">“Orada, kayaların arasında bir boşluk olduğu yerde. Bir çeşit tümsek gibi... Gördün mü?”</p>
				<p class="normal">Sönen ateşin külleri Ralph’ın yüzüne esti. Ne kayaların arasındaki boşluğu, ne de başka bir şeyi görebiliyordu; çünkü bulantının yeşil ışıkları gene yanıp genişliyor ve dağın doruğu yan yan kayıyordu.</p>
				<p class="normal">Uzaklardan bir kez daha duyuldu Jack’ın fısıltısı:</p>
				<p class="normal">“Korkuyor musun?”</p>
				<p class="normal">Buna, korkudan çok bir çeşit felç denilebilirdi. Gittikçe küçülen, kımıldayan bir dağın tepesinde, hareketsizce asılıp kalmıştı. Jack, kayarak yanından uzaklaştı. Roger bir yere çarptı, soluğunu ıslık çalarcasına koyuverip bocaladı, öne doğru gitti. Jack ile Roger’in fısıldadıklarını duydu:</p>
				<p class="normal">“Bir şey görebiliyor musun?”</p>
				<p class="normal">“Orada...”</p>
				<p class="normal">Önlerinde, ancak üç dört yarda uzakta, kayaların olmaması gereken yerde, kaya gibi bir tümsek vardı. Ralph, bir yerlerden –belki de kendi ağzından– çıkan, çok hafif bir takırtı duydu. Bedenini, tüm iradesiyle sanki sarıp sarmaladı; korkusuyla tiksintisini birleştirip, kine dönüştürdü ve ayağa kalktı. Kurşun gibi ağır bir adım attı ileriye doğru.</p>
				<p class="normal">Arkalarında, incecik bir ay dilimi ufukta yükseldi. Önlerinde, başı dizleri arasında uyur gibi, koskocaman maymuna benzeyen bir şey oturuyordu. Sonra, rüzgâr ormanda kükredi; karanlıkta bir kargaşalık oldu ve yaratık başını kaldırıp, perişan yüzünü onlara çevirdi.</p>
				<p class="normal">Ralph, küller arasında dev adımlarla koşuyordu. Başka yaratıkların bağıra çağıra sıçradıklarını gördü. Karanlık yamaçta, olanaksızlıklara meydan okuyan şeyler yaptı. Çok geçmeden dağ gene ıssızdı. Ancak terk edilmiş üç değnek ve başını eğip kaldıran şey kalmıştı orada.</p>
				</body>
</html>