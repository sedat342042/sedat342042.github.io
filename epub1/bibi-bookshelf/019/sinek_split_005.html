<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sinek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:f079b320-6cc1-445b-9d82-c3065055c2f2"/></head>
  <body class="calibre">
<h1 class="h1baslik" id="calibre_toc_4">4<br class="chapter"/> Boyalı Yüzlerle Uzun Saçlar</h1>
				<p class="normal">Alıştıkları ilk uyumlu düzen, şafağın sökmesiyle hızla basan alacakaranlık arasında ağır ağır geçen zaman süresiydi. Sabahın eğlencelerini, parlayan güneşi, dört bir yanlarını saran denizi ve tatlı havayı benimsemişlerdi. Oynamak hoştu ve yaşamları öylesine dopdoluydu ki, umuda gerek duymuyorlar, umudun ne olduğunu unutuyorlardı o sırada. Öğleye doğru, ışık selleri gökyüzünden neredeyse dikine boşalırken, sabahın yalın renkleri yumuşuyor, inci ya da opali andıran bir aydınlığa bürünüyordu. Ve sıcaklık, sanki güneş yükseldikçe hızını alıp saldırıyormuş gibi, yumruklarcasına tepelerine iniyordu. O zaman bu yumruğun altından kaçıyorlar, gölgeliklere koşup orada yatıyorlar, hatta uyuyorlardı belki.</p>
				<p class="normal">Öğleyin garip şeyler oluyordu. Işıldayan deniz yükseliyor; sular, akıl almaz, olanaksızlığı kuşku götürmez bir biçimde bölünüyor; denizdeki sığ mercan kayalıklar ve bunların biraz yüksekçe olan kısımlarına tutunabilen bodur hurma ağaçları, havada uçuyor, titreşiyor, kopup dağılıyor, bir tele asılı kalan yağmur damlaları gibi akıp gidiyor ya da arka arkaya dizilmiş acayip aynalara yansırcasına art arda beliriyordu. Denizin üstünde, toprak olmayan yerlerde bir ada kabarıyor; çocuklar seyrederken, bir su kabarcığı gibi yok oluveriyordu. Domuzcuk, bilgiç hallerle, “serap” deyip geçiyor, önemsemiyordu tüm bunları. Çocuklardan hiçbiri, ağızları kapmaya hazır köpekbalıklarının beklediği suları aşıp mercan kayalıklara gidemeyeceğine göre, bu gizemli olaylara alıştılar; akıllara sığmayan, yürekler gibi atan yıldızları görmemezlikten geldikleri gibi, bunları da görmemezlikten geldiler. Öğleyin, bu hayal görüntüleri gökyüzüyle karışıyor ve tepelerinde güneş, öfkeli bir göz gibi çocukların üstüne dikiliyordu. Öğleden sonra, hayal görüntüleri azalıyor; güneş alçalmaya başlayınca, ufuk düzleşiyor, mavileşiyor, kesin çizgilerle beliriyordu. Hava az çok serinliyordu o sırada. Ne var ki, karanlığın basması tehdidi altındaydı bu serinlik. Güneş batınca, karanlık, adanın üstüne ansızın çöküveriyor ve çok geçmeden, uzak yıldızların altında, huzursuzlukla doluyordu barınaklar.</p>
				<p class="normal">Avrupa’nın kuzeyine özgü, tüm gün boyunca çalışma, oynama, beslenme alışkanlığı, çocukların bu yeni yaşam temposuna tamamıyla uymalarını engelledi. Küçüklerden Percival, sürüne sürüne bir barınağa girmişti erkenden. Kendi kendine konuşarak, şarkı söyleyerek, ağlayarak orada iki gün geçince, öteki çocuklar onun keçileri kaçırdığını sanmışlar, biraz da eğlenceli bulmuşlardı bu durumu. O günden beri Percival mutsuzdu; yüzü solgun, gözleri kızarmıştı; az oynayan, sık sık ağlayan küçüklerden biriydi.</p>
				<p class="normal">Yaşı küçük oğlanlara, genel olarak “küçükler” adı takılmıştı artık. Ralph’tan sonra boy açısından derece derece küçülüyordu çocuklar. Gerçi Simon, Robert ve Maurice’in içinde bulunduğu, “küçük” mü yoksa “büyük” mü oldukları pek bilinmeyen bir yaş grubu vardı, ama büyüklerle küçükleri güçlük çekmeden birbirlerinden ayırabiliyordu herkes. Küçük oldukları hiç kuşku götürmeyenlerin, yani aşağı yukarı altı yaşında olanların, büyüklerinkinden bambaşka, kendilerine özgü ve aynı zamanda çok yoğun bir yaşamları vardı. Gündüzleri, olgun ya da iyi cins olması konusunda fazla titiz davranmadan, erişip koparabildikleri meyveleri yiyorlardı çoğu zaman. Karın ağrılarına ve bir çeşit süreğen ishale alışmışlardı artık. Geceleriyse, karanlıkta dile gelmez korkular çekiyorlar, avunmak için birbirlerine sokuluyorlardı. Yemedikleri ya da uyumadıkları zamanlar, ışıl ışıl suların kıyısında, ak kumların üstünde, ne yaptıklarını pek bilmeden, gelişigüzel oyun oynamaya vakit buluyorlardı. Sanıldığı gibi, ağlaya ağlaya analarını çağırmıyorlardı ikide bir de. Güneşten iyice esmerleşmiş ve son derece kirliydiler. Denizkabuğunun çağrısına uyuyorlardı her zaman. Bunun bir nedeni, denizkabuğunu Ralph’ın öttürmesiydi; çünkü Ralph, yetişkinlerin dünyasıyla bu küçükler arasında bir bağ kurabilecek kadar küçüktü. Bir başka nedeni de, toplantıları eğlenceli bulmalarıydı. Ama toplantılar bir yana, büyükçe çocuklara pek aldırmadan, kendilerine özgü heyecanla dolu yaşamlarını kendi aralarında yaşıyorlardı.</p>
				<p class="normal">Şimdi küçük ırmağın sığlık yerinde, kumdan şatolar yapmışlardı. Yaklaşık bir ayak boyunda olan bu şatolar, denizkabukları, solmuş çiçekler ve ilginç taşlarla süslüydü. Şatoların çevresinde işaretler, yollar, duvarlar, demiryolu rayları vardı. Ama ancak yere yatıp kumun düzeyinde incelenince, ne olduğu anlaşılıyordu bunların. Küçükler, mutlu değilseler bile, kendilerini iyice oyuna vermiş, oyalanıyorlardı burada. Üç kişi bir araya gelip, aynı oyunu beraberce oynuyorlardı çoğu zaman.</p>
				<p class="normal">Şimdi de oynayanlar üç kişiydi. En büyükleri Henry idi. Henry, büyük yangının çıktığı akşamdan beri görülmeyen, yüzünde karadut lekesi olan çocuğun uzaktan akrabasıydı. Ama karadut lekeli çocuğun başına geleni anlayacak kadar büyümemişti henüz. O çocuğun bir uçakla evine geri döndüğünü söyleseler, etrafı telaşa vermeden, tartışmadan inanırdı buna.</p>
				<p class="normal">Bu öğle sonrasında, biraz da önder durumundaydı Henry; çünkü beraber oynadığı Percival ile Johnny, adadaki en küçük çocuklardı. Percival, fare rengindeydi; annesi bile pek hoşlanmamıştı ondan. Johnny ise, biçimli sarı saçlı ve doğuştan kavgacıydı. Bu oyun Johnny’yi ilgilendirdiği için, şu sırada söz dinliyordu. Kumda diz çöken üç çocuk, huzur içindeydiler.</p>
				<p class="normal">Roger ile Maurice, ormandan çıktılar. Ateşe bakma görevleri bittiği için, yüzmeye gelmişlerdi. Roger, doğru şatoların üstüne yürüdü. Onları tekmeleye tekmeleye yıktı, çiçekleri kuma gömdü, ilginç taşları darmadağın etti. Üç küçük, oyunlarını bırakıp başlarını kaldırdılar. Bir rastlantı sonucu, ayrıca ilgilendikleri kimi işaretler zarar görmemişti; onun için protesto etmediler. Ancak gözüne kum kaçan Percival, sızlanmaya başladı. Maurice hızla uzaklaştı. Maurice, bundan önceki yaşamında, kendinden küçüğünün gözünü kumla doldurmanın cezasını görmüştü. Şimdi bir babanın ya da bir annenin ağır eli sırtına inmeyeceği halde, kötü bir şey yapmanın tedirginliğini hâlâ duymaktaydı. Belli belirsiz, özür dilemek isteği geçti aklının bir köşesinden. Sonra yüzmeye gideceği konusunda bir şeyler homurdanarak, koşa koşa uzaklaştı.</p>
				<p class="normal">Roger orada kaldı, küçükleri gözetledi. Adaya ilk düştüğü sırada olduğundan çok daha esmer değildi şimdi. Ama saçları uzamıştı ve ensesiyle alnını kaplayan bu kara saçlar, kasvetli yüzüne uyuyordu. Eskiden başkalarıyla kaynaşmayan, herkesten uzak kalan bir çocuğa benzerken, şimdi tehlikeli bir çocuğa benziyordu bu saçları yüzünden. Gözyaşları, kum tanelerini gözünden çıkarıp attığı için, Percival oynamaya devam etti. Johnny, çini mavisi gözleriyle onu süzdü; sonra sel halinde kum yağdırmaya başladı üstüne. Percival, çok geçmeden gene ağlamaktaydı.</p>
				<p class="normal">Henry, oyundan bıkıp kumsalda gelişigüzel dolaşmaya başlayınca, Roger onun peşine düştü. Hindistancevizi ağaçlarının altında yürüyor, belirli bir amacı yokmuş gibi aynı yönde ilerliyordu. Henry, kendini güneşten korumayı akıl edemeyecek kadar küçük olduğu için, hindistancevizi ağaçlarından ve gölgelikten uzak yürüyordu. Suyun kenarına gidip, orada oyalandı, Pasifik Okyanusu’nun güçlü suları yükselmekteydi. Açık denizle karşılaştırılınca, lagünün durgun sayılabilecek suları, her birkaç saniyede bir, bir iki parmak kabarıyordu. Kabaran denizde yaşayan küçücük saydam yaratıklar, sıcak kuru kuma vuruyordu sularla birlikte. Elle tutulmaz duyu organlarıyla, bu yeni ortamı yokluyorlardı. Son gelişlerinde bir şey bulamamışlardı ama belki yiyecek bir şey bulabilirlerdi şimdi. Belki kuş pisliklerini, böcekleri, karaya doğru uzanan yaşamın dağınık artıklarından birini bulabilirlerdi. Bir testerenin binlerce küçücük dişini andıran bu saydam şeyler, kumsalda yiyecek bir çöp arıyorlardı.</p>
				<p class="normal">Henry büyülenmişti. Dalgaların kemirdiği ve beyazlaştırdığı, sularda başıboş kalmış bir değnek parçasıyla, şurasını burasını karıştırarak, çöp arayanların devinimlerini denetimi altına almak istedi. Suyun doldurduğu küçük kanallar açtı, yaratıkları oraya tıkmaya kalktı. Canlı bir şeyleri egemenliği altına alınca, mutluluğu aşan bir duyguya kapıldı. Bu küçücük yaratıklarla konuşuyor, onları yüreklendiriyor, onlara buyruklar veriyordu. Suların yükselmesi yüzünden geri çekildiği, yaratıklar da ayak izlerinin bıraktığı küçük koyların içinde mahpus kaldığı sırada, kendini ayrıca üstün sandı Henry. Suyun kenarına çömelip eğilmişti. Bir tutam saç, alnının ve gözlerinin üstüne düşüyordu ve öğle sonrası güneşi, gözle görülmez oklarını yağdırıyordu üstüne.</p>
				<p class="normal">Roger de beklemekteydi. Bir büyük hindistancevizi ağacının gövdesi arkasına saklanmıştı ilkin. Ama Henry, bu saydam şeylere öylesine dalmıştı ki, Roger’in ortaya çıkmasında bir sakınca yoktu. Roger, kumsalda gözlerini gezdirdi. Percival, ağlaya ağlaya uzaklaşmıştı; Johnny ise, şatolara egemen olmanın zaferi içindeydi. Kendi kendine şarkılar mırıldanarak, hayalinde yarattığı bir Percival’a kumlar atarak orada oturuyordu. Roger, Johnny’nin arkasında, iskele biçimindeki büyük kayayı, Ralph, Simon, Domuzcuk ve Maurice havuza daldıkça yükselen ışıltılı suları görebiliyordu. Roger, dikkatle dinledi ama onların ne söylediklerini değil, seslerini duyabiliyordu ancak.</p>
				<p class="normal">Ansızın çıkan bir esinti, kıyıdaki sıra sıra hindistancevizi ağaçlarını sarstı; yapraklar havalanıp uçuşur gibi oldu. Roger’in tepesinde, altmış ayak yüksekte, bir küme hindistancevizi dalından koptu. Futbol topları büyüklüğünde lifli topraklar, arka arkaya gümleyerek yere düştü, Roger’e hiç değmeden. Roger, ucuza kurtulduğunu düşünmedi; önce hindistancevizlerine, sonra Henry’ye, sonra gene hindistancevizlerine baktı.</p>
				<p class="normal">Hindistancevizi ağaçlarının altı, yüksekçe bir kumsaldı. Yüzyıllar boyunca devrilip devrilip gene çıkan ağaçların kökleri, eskiden başka bir kıyının kumlarında bulunan taşları söküp ortaya çıkarmıştı burada. Roger eğilip bir taş seçti; nişan aldı, Henry’ye attı; ama ona değmemek için nişan almıştı. Zaman kavramının saçmalığını simgeleyen bu taş, Henry’nin beş yarda sağından fırladı, suya düştü. Roger, bir avuç taş topladı, atmaya başladı. Gel gelelim, Henry’nin çevresinde, çapı belki altı yarda olan bir alan vardı ki, oraya taş atmayı göze alamıyordu. Roger’in eski yaşantısına bağlı ve gözle görülmediği halde henüz güçlü kalan kesin yasaklar, bu alanda egemendi. Analar babalar, okullar, polisler, yasalar, çömelen küçüğü korumaktaydı. Roger’in varlığından haberi olmayan, yıkılıp giden bir uygarlık, Roger’in kolunu koşullandırıyordu hâlâ.</p>
				<p class="normal">Henry, plof plof diye suya düşen taşların sesini duyunca, şaştı. Uğraştığı sessiz saydam yaratıklardan vazgeçip, bir av köpeği gibi kıpırdamadan durdu, çevresinde halka halka yayılan sulara baktı. Taşlar bir bu yana, bir o yana düşüyordu. Henry, taşın düştüğü yana dönüyordu uysal uysal; ama hep geç kalıyor, taşı düşmeden önce göremiyordu. Sonunda, taşlardan birini havada görüp, güldü; ona şaka yapan arkadaşı aradı gözleriyle. Ama Roger, hindistancevizi ağacının arkasına sıçrayıvermişti gene. Gövdeye yaslanmış, soluk soluğa nefes alıyordu; gözkapakları titriyordu. Henry, taşlarla ilgilenmez oldu, uzaklaştı oradan.</p>
				<p class="normal">“Roger.”</p>
				<p class="normal">Jack, aşağı yukarı on yarda uzakta, bir ağacın altındaydı. Gözlerini açıp onu gören Roger’in koyu esmer yüzünü, daha da karanlık bir gölge kaplar gibi oldu. Ama Jack, hiçbir şeyin farkına varmamıştı. Heyecanla el salladı, sabırsızlanarak Roger’i çağırdı. Roger, Jack’ın yanına gitti.</p>
				<p class="normal">Irmağın ucunda bir havuz vardı. Kumdan bir setle kapanmış, nilüferler ve iğne gibi incecik kamışlarla dolu, küçük bir göldü bu. Eric ile Sam, bir de Bill, orada bekliyorlardı. Güneşten kendini koruyan Jack, havuzun kenarında diz çöktü, ellerinde taşıdığı iki kocaman yaprağı açtı. Bu yaprakların birinde beyaz, ötekinde de kırmızı balçık vardı. Bunların yanında da ateşten getirilen bir kömür parçası.</p>
				<p class="normal">Jack, bir yandan çalışıyor, bir yandan da Roger’e açıklıyordu:</p>
				<p class="normal">“Kokumu almıyorlar. Beni görüyorlar galiba. Ağaçların altında pembe bir şey olarak.”</p>
				<p class="normal">Balçığı yüzüne sürdü:</p>
				<p class="normal">“Biraz da yeşilim olsaydı!”</p>
				<p class="normal">Yarı gizlenmiş yüzünü Roger’e doğru çevirdi. Roger’in anlamadığı bakışından belli olduğu için gene açıkladı:</p>
				<p class="normal">“Ava gitmek için. Savaşta gibi. Bilirsin ya... Yanıltmak için boyanmak. Hani bir şeyin başka bir şeye benzemesini isterler...”</p>
				<p class="normal">Ne demek istediğini anlatmak için kıvrandı:</p>
				<p class="normal">“Hani bir ağaç gövdesindeki pervaneler gibi.”</p>
				<p class="normal">Roger anladı; ağırbaşlı bir halle başını salladı. İkizler, Jack’a yaklaştılar; çekine çekine bir şeyden yakınmaya başladılar. Jack, bir el hareketiyle onları uzaklaştırdı:</p>
				<p class="normal">“Kapayın çenenizi.”</p>
				<p class="normal">Yüzündeki kırmızı ve beyaz lekelerin arasına kömür sürdü:</p>
				<p class="normal">“Hayır. Siz ikiniz benimle geleceksiniz.”</p>
				<p class="normal">Suya yansıyan yüzüne baktı; gördüğü şeyden hoşlanmadı. Eğildi, iki avucunu birden suyla doldurup yüzünü yıkadı. Çilleriyle kızılımtrak sarı saçları gene meydana çıktı.</p>
				<p class="normal">Roger, istemeye istemeye gülümsedi:</p>
				<p class="normal">“Yüzünün hali berbat.”</p>
				<p class="normal">Jack, kendine yeni bir yüz planladı: Yanaklarının biriyle göz çukurlarının birini beyaza boyadı; yüzünün geri kalan kısmına kırmızı sürdü. Sonra kömürle, sağ kulağından çene kemiğinin soluna kadar kalın bir çizgi çizdi. Kendini görebilmek için suya eğildi; ama soluğu, suyun aynasını bulandırıyordu.</p>
				<p class="normal">“Eric ve Sam, bana bir hindistancevizi bulun. İçi boş olsun.”</p>
				<p class="normal">Jack, elinde suyla doldurduğu hindistancevizi kabuğu, diz çöktü. Yuvarlak bir güneş ışığı yüzüne vurdu ve elindeki suyun dibi ışıldadı. Jack hayret içinde, kendine değil, görende dehşet uyandıran bir yabancıya bakıyordu. Heyecanlı heyecanlı gülerek suyu döktü, ayağa fırladı. Havuzun kenarında duran gürbüz bedeninin üstüne, öteki çocukların gözlerini çeken, onları dehşet içinde bırakan bir maske konulmuştu. Dans etmeye başlayan Jack’ın gülüşü, kana susamış bir hırlamaya dönüştü. Zıplaya zıplaya Bill’e doğru gitti. Sanki başlı başına bir benliği vardı bu maskenin ve bunun arkasında saklanan Jack, utanma duygusundan da, kendi benliğinden de kurtulmuştu.</p>
				<p class="normal">Kırmızı, beyaz, siyah yüz, havada sallanıp, oynaya oynaya Bill’e yaklaştı. Bill, gülerek irkildi; sonra birden sustu, tökezleyerek çalıların arasına daldı.</p>
				<p class="normal">Jack, ikizlerin üstüne atıldı:</p>
				<p class="normal">“Ötekiler bir çember yapacaklar. Hadi, siz de gelin!”</p>
				<p class="normal">“Ama...”</p>
				<p class="normal">“Biz...”</p>
				<p class="normal">“Hadi, gelin! Yerlerde sürüne sürüne yaklaşıp bıçaklayacağım...”</p>
				<p class="normal">Maske, istediğini yapmaya zorluyordu onları.</p>
				<p class="normal">Ralph, yüzme havuzundan çıktı, kumsalda küçük adımlarla koştu, hindistancevizi ağaçlarının gölgesinde oturdu. Kaşlarına yapışan sarı saçlarını arkaya itti. Simon, sırtüstü yatmış, suyu ayaklarıyla tekmeliyordu. Maurice suya dalma çalışmaları yapıyordu. Domuzcuk, sağda solda dalgın dalgın dolanıyor, yerden bir şeyler topluyor, sonra gene atıyordu. Yükselen sular, Domuzcuk’un son derece hoşuna giden kayada oyulmuş havuzları örttüğü için, sular çekilinceye kadar onun ilgisini uyandıracak bir şey kalmamıştı. Ağaçların altında Ralph’ı görünce, gelip onun yanına oturdu.</p>
				<p class="normal">Domuzcuk’un üstünde, kısa pantolonundan arta kalan paçavralar vardı. Şişman bedeni, altınımsı kahverengi olmuştu. Bir şeye bakınca, gözlüğünün camları gene ışıldıyordu. Saçı uzamamışa benzeyen tek çocuktu adada. Ötekilerin gür saçları karmakarışıktı, iyice uzamıştı. Ama Domuzcuk’unkiler, seyrek ve ipinceydi başının üstünde. Sanki dazlak olmak Domuzcuk’un doğal durumuydu da, genç bir geyiğin boynuzlarını örten kadifemsi tüyler döküldüğü gibi, bu kusurlu örtü de dökülüverecekti çok geçmeden.</p>
				<p class="normal">Domuzcuk, “Saat konusunu düşünüyorum” dedi. “Bir güneş saati yapabiliriz. Kuma bir değnek dikeriz, sonra da...”</p>
				<p class="normal">Bu işin gerektirdiği matematik süreçleri dile getirmek çabasının altından kalkamayan Domuzcuk, elini kolunu sallamakla yetindi.</p>
				<p class="normal">Ralph, acı acı konuştu:</p>
				<p class="normal">“Bir uçakla bir TV alıcısı da yaparız: Bir de buhar makinesi.”</p>
				<p class="normal">Domuzcuk, hayır dercesine başını salladı:</p>
				<p class="normal">“Bunları yapabilmek için, bir yığın maden eşya gerek, bizim madenimiz yok. Ama değneğimiz var.”</p>
				<p class="normal">Ralph, başını çevirdi; elinde olmadan gülümsedi. Domuzcuk, canını sıkardı insanın. Şişmanlığı, “astım” dediği hastalığı, hayal gücünden yoksun görüşleri eğlendirici değildi. Ne var ki, bir rastlantı sonucu da olsa, onunla alay ederken az buçuk keyiflenirdi insan. Domuzcuk, Ralph’ın gülümsediğini gördü; yanılarak, bir dostluk belirtisi sandı bunu. Konuyu aralarında açıkça konuşmadıkları halde, büyük çocuklar arasında, Domuzcuk’un onlardan biri olmadığı inancı yerleşmişti. Bunun nedeni, Domuzcuk’un aşağı tabakalardan gelenlerin şivesiyle konuşması değildi sadece. Şivenin pek önemi yoktu ama Domuzcuk’un şişmanlığı, astımı, gözlüğü, el emeği gerektiren işlerden kaçınması, çocukların çevresinin dışında bırakıyordu onu.</p>
				<p class="normal">Söylediği bir söze Ralph’ın gülümsediğini görünce, Domuzcuk sevindi; bu fırsattan iyice yararlanmak istedi:</p>
				<p class="normal">“Yığınla değnek var. Her birimizin ayrı bir güneş saati olur. O zaman saatin kaç olduğunu biliriz.”</p>
				<p class="normal">“Yani çok mu işimize yarar saatin kaç olduğunu bilmek!”</p>
				<p class="normal">“Gelip bizi kurtarabilsinler diye, bir şeyler yapılması istediğini söylemiştin de.”</p>
				<p class="normal">“Of! Kes sesini!”</p>
				<p class="normal">Ralph, ayağa fırlayıp yüzme havuzuna koştu. Tam o sırada Maurice, başarısız bir dalış yaptı. Konuyu değiştirmek fırsatına sevinen Ralph, Maurice suyun yüzüne çıkınca, bağırdı:</p>
				<p class="normal">“Karınüstü düştün! Karınüstü düştün!”</p>
				<p class="normal">Maurice, suya kayıveren Ralph’a keyifle gülümsedi. Adada kendini en rahat hisseden çocuk Ralph’tı. Ama bugün kurtarılma sözü edilmesi yüzünden; o yararsız, o saçma söz yüzünden, suyun yeşil derinlikleri, bu derinliklerde parçalanan altın güneş bile onu avutamıyordu. Orada kalıp oyalanacağı yerde, daldı, Simon’un altından geçti, düzenli kulaçlar atarak havuzun öteki ucuna vardı; bir fok balığı gibi pürüzsüz ve sırılsıklam yattı orada. Öteden beri beceriksiz olan Domuzcuk, ayağa kalkıp onun yanına gitti. Ralph, yüzükoyun yuvarlanıp, onu görmezlikten gelmek zorunda kaldı. Hayal görüntüleri yok olmuştu. Ralph, kasvetli gözlerle, ufkun gergin mavi çizgisine baktı.</p>
				<p class="normal">Derken ayağa fırlayıp bağırdı:</p>
				<p class="normal">“Duman! Duman!”</p>
				<p class="normal">Suda oturmaya çabalayan Simon’un ağzı suyla doldu. Dalmaya hazır olan Maurice geri attı kendini; bir koşu büyük kayaya gitti, sonra geri dönüp hindistancevizi ağaçlarının altına koştu. Herhangi bir durum karşısında hazır olabilmek için, paçavraya dönmüş şortunu giymeye başladı.</p>
				<p class="normal">Ralph’ın bir eli saçlarını itiyordu; öteki eli sıkılmış, yumruk olmuştu. Simon, sudan çıkıyordu. Domuzcuk, gözlüğünü şortuna sürüyor, gözlerini kırpıştırarak denize bakıyordu. Maurice, pantolonunun bir paçasına iki bacağını birden sokmuştu. Çocukların arasında hiç kıpırdamadan duran tek kişi Ralph’tı.</p>
				<p class="normal">Domuzcuk, inanamıyormuş gibi, “Dumanı göremiyorum” dedi. “Dumanı göremiyorum. Ralph... Nerede duman?”</p>
				<p class="normal">Ralph, hiçbir şey söylemedi. Sarı saçları gözlerinin üstüne düşmesin diye, şimdi iki eli birden alnının üstünde kenetlenmişti. Öne doğru eğiliyordu. Denizin tuzu, hemen kuruyan tenini beyazlaştırmıştı.</p>
				<p class="normal">“Ralph... Gemi nerede?”</p>
				<p class="normal">Simon, Ralph’ın yanında durdu; bir Ralph’a baktı, bir de ufka. Maurice’in pantolonu, içini çekiyormuş gibi bir ses çıkararak boydan boya yırtıldı. Maurice, pantolonunu olduğu yerde bıraktı, ormana doğru gitti bir koşu, sonra geri döndü.</p>
				<p class="normal">Ufukta sımsıkı düğümlenmiş bir düğümü andıran duman yavaş yavaş çözülüyor, yayılıyordu. Dumanın altındaki nokta, bir geminin bacası olabilirdi. Kendi kendine konuşan Ralph’ın yüzü sararmıştı:</p>
				<p class="normal">“Bizim dumanı görecekler.”</p>
				<p class="normal">Şimdi Domuzcuk da doğru yöne bakıyordu:</p>
				<p class="normal">“Pek büyük bir şeye benzemiyor.”</p>
				<p class="normal">Domuzcuk döndü, gözlerini kısıp dağa baktı. Ralph, yercesine gemiye bakıyor, ondan ayıramıyordu gözlerini. Yüzüne gene renk gelmeye başlamıştı. Simon, hiç ses çıkarmadan, Ralph’ın yanında duruyordu.</p>
				<p class="normal">Domuzcuk, “Ben pek iyi göremiyorum” dedi, “bizim dumanımız var mı acaba?”</p>
				<p class="normal">Ralph, gözleri hâlâ gemiye dikili, sabırsız sabırsız kıpırdadı:</p>
				<p class="normal">“Dağdaki duman var ya.”</p>
				<p class="normal">Maurice koşarak geldi, denize baktı. Şimdi Simon da, Domuzcuk da dağa bakıyorlardı. Domuzcuk’un yüzü buruştu. Simon, canı yanmış gibi bağırdı ansızın:</p>
				<p class="normal">“Ralph! Ralph!”</p>
				<p class="normal">Bu öyle bir bağırıştı ki, Ralph hızla döndü.</p>
				<p class="normal">Telaşlanan Domuzcuk, “Sizler söyleyin bana” dedi, “işaretimiz var mı?”</p>
				<p class="normal">Ralph, önce ufukta yayılan dumana, sonra dağa baktı.</p>
				<p class="normal">“Ralph... Lütfen! İşaretimiz var mı?”</p>
				<p class="normal">Simon, Ralph’a dokunmak için çekine çekine elini uzattı. Ama Ralph, koşmaya başlamıştı. Suları sıçratarak, yüzme havuzunun sığ kısmından geçti, kızgın beyaz kumları aştı, hindistancevizi ağaçlarına vardı. Bir saniye sonra, uçağın bıraktığı izi daha şimdiden kaplayan, birbirine girmiş çalıların arasında kendine yol açmaya çalışıyordu. Önce Simon, sonra da Maurice, Ralph’ın peşinden koştular. Domuzcuk avaz avaz bağırıyordu:</p>
				<p class="normal">“Ralph! Ne olur... Ralph!”</p>
				<p class="normal">Sonra Domuzcuk da koşmaya başladı. Hindistancevizi ağaçlarının bulunduğu sete varınca, Maurice’nin attığı kısa pantolona ayağı takılıp tökezledi. Dört çocuğun arkasında, geminin dumanı tatlı tatlı ilerledi ufuk boyunca. Kumsalda Henry ile Johnny, gene usul usul ağlayan Percival’ın üstüne kum atıyorlardı. Üçü de hiç mi hiç farkında değildiler bu heyecanlı durumun.</p>
				<p class="normal">Ralph, uçağın bıraktığı izin ucuna vardığı sırada, koşmaya yarayacak olan kıymetli soluğunu küfrederek boşuna harcıyordu. Tırmıklayan sürüngen bitkilerin çıplak bedenini kıyasıya hırpalamasına, kan içinde olmasına aldırdığı yoktu. Dağın dik yamacının tam başladığı yere gelince durdu. Maurice birkaç adım arkasındaydı.</p>
				<p class="normal">“Domuzcuk’un gözlüğü!” diye bağırdı Ralph. “Eğer ateş iyice söndüyse, o gözlük gerek bize.”</p>
				<p class="normal">Ralph sustu, durduğu yerde sendeledi. Kumsaldan telaş içinde koşan Domuzcuk, ta uzaklarda göründü. Ralph, bir ufka baktı, bir de dağa. Acaba gidip Domuzcuk’un gözlüğünü almak mı gerekiyordu? Yoksa gemi yok olur muydu o zamana kadar? Tepeye tırmanırlarsa, bir de bakarlardı ki, ateş tamamıyla sönmüş. Domuzcuk ta uzaklardan yavaş yavaş yaklaşıyor, gemi de ufuk çizgisinde yok olmak üzere... Ne yaparlardı o zaman? Büyük gereksinmelerin doruğunda dengesini bulamayan, kararsızlık içinde can çekişen Ralph bağırdı:</p>
				<p class="normal">“Aman Allahım! Aman Allahım!”</p>
				<p class="normal">Çalılarla uğraşan Simon’un soluğu kesildi. Yüzü allak bullak olmuştu. Ralph, çalıların içinde bata çıka, kendini kahrederek ilerledi. O sırada geminin incecik dumanı da ilerliyordu ufkun çizgisinde.</p>
				<p class="normal">Ateş sönmüştü. Bunu hemen gördüler. Yuvalarının dumanı onlara “gelin” diye işaret ettiği sırada, daha kumsaldayken aslında bildikleri şeyi, şimdi kendi gözleriyle gördüler: Ateş tamamıyla sönmüştü, ölmüştü, duman yoktu. Nöbetçiler gitmişti. Kullanılmamış bir yığın odun, orada hazır duruyordu.</p>
				<p class="normal">Ralph, dönüp denize baktı. Belli belirsiz bir duman izi bir yana, bomboş olan ufuk, onlarla ilişkisini kesmişti gene. Ralph tökezleye tökezleye, kayaların üstünde koştu; denize dimdik inen pembe yardan tam düşeceği sırada durabildi; çığlık çığlığa bağırdı gemiye:</p>
				<p class="normal">“Geri dön! Geri dön!”</p>
				<p class="normal">Simon ile Maurice yanına geldiler. Ralph, gözlerini faltaşı gibi açmış, onlara bakıyordu. Simon, yanaklarındaki teri eliyle silerek başını çevirdi. Ralph, dağarcığındaki en küfürlü sözü aradı:</p>
				<p class="normal">“Kahrolası ateşi söndürmüşler.”</p>
				<p class="normal">Aşağılara, dağın çocuklara düşman olan yamacına baktı. O sırada, küçüklerden biri gibi sızlanarak, Domuzcuk geldi soluk soluğa.</p>
				<p class="normal">Ralph yumruğunu sıktı, kıpkırmızı kesildi. Bakışı öylesine yoğun, sesi öylesine acıydı ki, parmağıyla göstermesine gerek kalmamıştı:</p>
				<p class="normal">“İşte, geliyorlar.”</p>
				<p class="normal">Ta aşağılarda, suyun kıyısındaki kırık pembe taşların arasında, bir alay göründü: Kiminin başında siyah şapkalar vardı ama çocukların çoğu çırılçıplaktı neredeyse. Rahat yürüyebilecekleri bir yere gelince, ellerindeki değnekleri havaya kaldırıyorlardı hep beraber. Bir çeşit tekdüzen şarkı söylüyorlardı. Afacan ikizlerin büyük özenle taşıdıkları şeyle ilgiliydi bu şarkı. Ralph, bu kadar uzaktan bile Jack’ı hemen gördü. Uzun boyu, kızıl saçlarıyla alayın başında yürüyordu elbette.</p>
				<p class="normal">Simon, biraz önce bir Ralph’a, bir de ufka baktığı gibi, şimdi de ilkin Ralph’a, sonra da Jack’a baktı ve gördüğünden korkar gibi oldu. Alay yaklaşırken, Ralph bir şey söylemeden bekledi. Tekdüzen şarkıyı duyuyorlar, ama uzaklardan geldiği için, sözleri anlayamıyorlardı şimdilik. Jack’ın arkasında yürüyen ikizler, kocaman bir kazık taşıyorlardı omuzlarında. Bağırsakları çıkartılmış bir domuz ölüsü asılıydı bu kazığa. İkizler engebeli toprakta güçlükle ilerlerken, ağır ağır sallanıyordu ölü domuz. Boynunda büyük bir yara açılmıştı; başı, yerde bir şey ararcasına, aşağıya doğru sarkıyordu. Sonunda, ağaçları yanıp kararan, küllerle dolu ormanın çukurundan, şarkının sözleri yükseldi onlara doğru:</p>
				<p class="normal">“Domuzu gebert! Gırtlağını kes! Kanını akıt!”</p>
				<p class="normal">Sözler tam işitildiği sırada alay, dağın en dik yerine vardı; bir iki dakika içinde şarkı duyulmaz oldu. Domuzcuk, burnunu çeke çeke ağladı. Simon, sanki Domuzcuk bir kilisede yüksek sesle konuşuyormuş gibi, hemen susturdu onu.</p>
				<p class="normal">Dağın doruğuna ilk varan Jack oldu. Yüzü gözü balçığa bulanmıştı. Mızrağını kaldırıp, heyecanla seslendi Ralph’a:</p>
				<p class="normal">“Bak! Bir domuz öldürdük... Usulcacık üstlerine vardık... Sardık çevrelerini...”</p>
				<p class="normal">Avcılar hep bir ağızdan konuşuyorlardı:</p>
				<p class="normal">“Sardık çevrelerini...”</p>
				<p class="normal">“Usulcacık geldik...”</p>
				<p class="normal">“Domuz ciyak ciyak bağırdı...”</p>
				<p class="normal">İkizler durmuşlardı. Aralarında sallanan domuzdan, kara kara damlalar düşüyordu kayaların üstüne. Ağızları kulaklarına varan, kendilerinden geçmiş ikizler, aynı sırıtmayı ikiye bölmüşlerdi sanki. Jack’ın, Ralph’a anlatacağı o kadar çok şey vardı ki, hepsini birden nasıl söyleyeceğini bilemiyordu. Onun için konuşacağı yerde, birkaç adım dans etti; sonra ağırbaşlı olması gerektiğini anımsadı, gülerek durdu. Ellerinin kanla lekelendiğinin farkına varınca, tatsız bir şey görmüşçesine yüzünü buruşturdu. Ellerini temizlemek için bir şey aradı; güldü, şortuna sildi ellerini.</p>
				<p class="normal">Ralph konuştu:</p>
				<p class="normal">“Ateşi söndürdünüz.”</p>
				<p class="normal">Jack durdu. Belli belirsiz sinirlenmişti ama öylesine mutluydu ki, pek saçma saydığı bu söze üzülmemeye karar verdi:</p>
				<p class="normal">“Ateşi yakıveririz yeniden. Sen de bizimle beraber olacaktın Ralph. Öyle eğlendik ki! İkizler yere serildi...”</p>
				<p class="normal">“Domuzu vurduk...”</p>
				<p class="normal">“Ben tepesine düştüm...”</p>
				<p class="normal">“Ben domuzun gırtlağını kestim.”</p>
				<p class="normal">Jack, bunu övünerek söylemişti ama söylerken de kıvranıyordu sinirden:</p>
				<p class="normal">“Bana bıçağını ödünç verir misin, Ralph? Kendi bıçağımın sapına bir çentik yapmak istiyorum, ilk avımı işaretlemek için.”</p>
				<p class="normal">Çocuklar durmadan konuşuyorlar, sevinçten oynuyorlar; ikizler hep sırıtıyordu.</p>
				<p class="normal">Jack, hem gülüp hem ürpererek, “Kan öyle bir fışkırdı ki!” dedi, “senin de görmeni isterdim!”</p>
				<p class="normal">“Her gün ava çıkacağız...”</p>
				<p class="normal">Ralph, boğuk bir sesle gene konuştu. Durduğu yerden hiç kıpırdamamıştı:</p>
				<p class="normal">“Ateşi söndürdünüz.”</p>
				<p class="normal">Aynı sözün yinelenmesi, Jack’ı tedirgin etti. İkizlere baktı; sonra gene Ralph’a.</p>
				<p class="normal">“Onların da ava gelmeleri gerekliydi” dedi, “yoksa domuzların çevresini saramazdık.”</p>
				<p class="normal">Bir kusur işlediğinin bilinci içinde kızardı:</p>
				<p class="normal">“Ateş söneli ancak bir iki saat oldu. Yeniden yakabiliriz.”</p>
				<p class="normal">Jack, Ralph’ın çıplak bedeninin yara bere içinde olduğunun, dört çocuğun da acı acı sustuklarının farkına vardı. Oysa Jack öylesine mutluydu ki, bu mutluluğu cömertçe paylaşmak istiyordu başkalarıyla. Yığınla anı vardı belleğinde: Debelenen domuzu kuşattıkları sırada edindikleri bilginin anısı; canlı bir şeye üstün çıkmanın, ona kendi istediklerini yaptırmanın; susayıp da uzun uzun, doya doya su içercesine, onun canına kıymanın anısı.</p>
				<p class="normal">Jack, açabildiğince açtı kollarını:</p>
				<p class="normal">“Kanı görecektin sen!”</p>
				<p class="normal">Avcılar biraz daha sessizdiler şimdi. Ama bunu duyunca gene vızır vızır konuşmaya başladılar. Ralph, saçını arkaya itti. Bir eli uzandı, bomboş ufku gösterdi. Sesi öylesine yüksek ve yabansıydı ki, avcılar susuverdiler:</p>
				<p class="normal">“Bir gemi geçti.”</p>
				<p class="normal">Jack, bu sözün korkunç anlamlarına göğüs gereceği yerde, kaçmaya kalktı. Bir elini domuzun üstüne koydu, bıçağını çekti. Ralph kolunu indirdi, yumruğunu sıktı; sesi titriyordu:</p>
				<p class="normal">“Bir gemi geçti. Oralardan. Ateşe bakacağınızı söylediniz, ama bıraktınız sönsün.”</p>
				<p class="normal">Ralph, Jack’a doğru bir adım attı. Jack döndü; yüz yüze geldiler.</p>
				<p class="normal">“Bizi görebilirlerdi. Evlerimize dönebilirdik...”</p>
				<p class="normal">Bu sözü duyunca, kaybettiklerinin acısına artık dayanamayan Domuzcuk, tiz bir sesle bağır bağır bağırmaya başladı:</p>
				<p class="normal">“Senin de, kan dökme merakının da Allah belasını versin Jack Merridew! Senin de senin avcılığının da! Evlerimize dönebilirdik...”</p>
				<p class="normal">Ralph, Domuzcuk’u bir kenara itti:</p>
				<p class="normal">“Şef bendim; sizler de benim sözümü dinleyecektiniz. Konuşup durursunuz boyuna. Ama bir kulübe bile yapamazsınız. Sonra tutup ava gidersiniz; bırakırsınız ateşi, söner...”</p>
				<p class="normal">Ralph başını çevirdi; bir an sustu. Sonra duygunun doruğuna varan sesi yeniden yükseldi:</p>
				<p class="normal">“Bir gemi geçti...”</p>
				<p class="normal">Avcıların küçüklerinden biri, inleye inleye ağlamaya başladı. Korkunç gerçeği yavaş yavaş hepsi kavramaktaydı artık. Domuzu çekiştirip bıçağıyla çentikleyen Jack’ın yüzü kıpkırmızı kesildi:</p>
				<p class="normal">“Büyük bir işti bu. Herkesin gelmesi gerekiyordu.”</p>
				<p class="normal">Ralph sırtını çevirdi:</p>
				<p class="normal">“Barınaklar bitince, herkes seninle gelebilirdi. Ama sen avlanmak istiyordun ille.”</p>
				<p class="normal">“Biz et istiyorduk.”</p>
				<p class="normal">Jack bunu söylerken, elinde kanlı bıçak, doğruldu. İki çocuk göz göze geldiler. Bir yanda avlanmanın, her şeyi önceden tasarlamanın, yabansı sevinçlerin, ustaca davranışların pırıl pırıl dünyası vardı. Bir yanda da, özlemlerin, yenilgiye uğrayan sağduyunun dünyası. Jack, bıçağı sağ elinden sol eline geçirdi ve yapışan saçlarını geri iterken, alnına kan bulaştı.</p>
				<p class="normal">Domuzcuk gene konuşmaya başladı:</p>
				<p class="normal">“O ateşi söndürmeyecektin. Her zaman duman olacağını söylemiştin...”</p>
				<p class="normal">Domuzcuk’un böyle demesi ve kimi avcıların sızıl sızıl ağlayarak bu sözü onaylamaları, Jack’ı şiddete sürükledi. Mavi gözleri gene şimşek çakar gibi oldu. İleriye doğru bir atım attı ve artık birine vurabilecek duruma geldiği için, yumruğunu Domuzcuk’un midesine savurdu. Domuzcuk, homurdanırcasına bir ses çıkararak, kıçüstü oturdu. Jack, onun tepesine dikildi. Küçük düşürüldüğü için, sesi kin doluydu:</p>
				<p class="normal">“Demek öyle? Demek öyle? Şişko!”</p>
				<p class="normal">Ralph, ileriye doğru bir adım atarken, Jack elini Domuzcuk’un başına indirdi. Domuzcuk’un gözlüğü havada uçtu, tırgırdayarak kayaların üstüne düştü. Domuzcuk, korku içinde, bir çığlık attı:</p>
				<p class="normal">“Gözlüğüm!”</p>
				<p class="normal">Domuzcuk, çömelip ilerledi, el yordamıyla arandı. Ama Simon daha önce oraya varmış, gözlüğü bulmuştu. Dağın doruğunda, korkunç kanatlı tutkular Simon’un çevresinde uçuştu:</p>
				<p class="normal">“Camlardan biri kırılmış.”</p>
				<p class="normal">Domuzcuk, gözlüğünü kaptığı gibi taktı. Kötü kötü baktı Jack’a:</p>
				<p class="normal">“O gözlük bana lazım. Artık bir tek gözüm var. Gösteririm sana...”</p>
				<p class="normal">Jack, Domuzcuk’un üstüne atılacakmış gibi yaptı. Domuzcuk, toprağa elleriyle yapışıp emekleye emekleye kaçtı. Şimdi büyük bir kaya vardı aralarında. Domuzcuk, kayanın arkasından başını çıkardı; gözlüğünün ışıldayan bir tek camıyla dik dik baktı Jack’a:</p>
				<p class="normal">“Artık bir tek gözüm var. Gösteririm sana...”</p>
				<p class="normal">Jack, Domuzcuk’un ağlamaklı sesini, kaçışını taklit etti:</p>
				<p class="normal">“Gösterirmiş bana... Yuh!”</p>
				<p class="normal">Domuzcuk’un halini öylesine gülünçleştirmişti ki, avcılar kahkahayı bastılar. Jack yüreklendi. Elleriyle yere tutunarak dört ayak üstünde kaçar gibi yapınca, çocuklar kırıldılar gülmekten. Ralph’ın dudakları, gülmek isteğiyle titredi elinde olmadan. Kendi güçsüzlüğüne öfkelendi:</p>
				<p class="normal">“Pis bir işti senin yaptığın” diye homurdandı.</p>
				<p class="normal">Yerlerde dört dönen Jack doğruldu, Ralph’ın karşısına dikildi. Avazı çıktığı kadar bağırdı:</p>
				<p class="normal">“Peki, öyle olsun, öyle olsun!”</p>
				<p class="normal">Domuzcuk’a, avcılara, Ralph’a baktı:</p>
				<p class="normal">“Özür dilerim. Yani ateş için demek istiyorum. İşte ben...”</p>
				<p class="normal">Dimdik durdu:</p>
				<p class="normal">“Özür diliyorum.”</p>
				<p class="normal">Avcıların bu yiğitçe davranışa hayran kaldıkları, çıkardıkları seslerden anlaşılıyordu. Onlara göre, Jack böyle mertçe özür dileyerek doğru davranmış, kendini temize çıkarmıştı; Ralph’ın ise, her nedense haksız olduğu besbelliydi. Şimdi Ralph’ın, gerektiği gibi, bunu dürüstçe bir sözle karşılamasını bekliyorlardı.</p>
				<p class="normal">Ne var ki, Ralph’ın gırtlağından çıkamıyordu böyle bir söz. Jack’ın, kötü davranması yetmiyormuş gibi, bir de ustaca konuşmak hilesine başvurmasına büsbütün içerlemişti. Ateş sönmüştü, gemi geçip gitmişti. Anlayamıyorlar mıydı bunlar? Beklenen güzel söz yerine, öfkeli bir ses çıktı gırtlağından:</p>
				<p class="normal">“Pis bir işti senin yaptığın.”</p>
				<p class="normal">Dağın doruğunda herkes sustu. Jack’ın gözleri donuklaştı. Sonra gene toparlandı.</p>
				<p class="normal">Ralph, kötü kötü homurdanarak, son sözünü söyledi:</p>
				<p class="normal">“Peki, ateşi yakın.”</p>
				<p class="normal">Şimdi önlerinde yapılacak olumlu bir iş olduğu için, gerilim biraz azaldı. Ralph sustu. Yerinden kıpırdamadan, ayağının dibindeki küllere bakakaldı. Jack patırtı gürültü ediyor, oradan oraya koşuyordu. Buyruklar veriyor, şarkılar söylüyor, ıslık çalıyor, sessiz kalan Ralph’a bir şeyler söylüyordu. Jack’ın söylediklerine bir karşılık vermek gerekmediğinden, Ralph’ın onu terslemesi için de bir neden yoktu. Ralph hep susuyordu. Hiç kimse, Jack bile, ona biraz geri çekilmesini söyleyemediği için, odunları, her zamanki yerden üç yarda daha uzağa, aslında pek uygun olmayan bir yere yığmak zorunda kaldılar. Ralph, şefliğini böylece kanıtlamış oldu. Günlerce düşünüp taşınsaydı, bundan daha iyi bir çare de bulamazdı, şefliğini kanıtlamak açısından. Anlatılması olanaksız, ama böylesine etkili bir silah karşısında güçsüz kalan Jack, nedenini bilmeden öfkeden kudurdu. Odunların yığılması bittiği sırada, sanki aralarına yüksek bir engel dikilmişti; engelin bir yanında Ralph, öteki yanında Jack vardı.</p>
				<p class="normal">Şimdi ateşle ilgili yeni bir buhran patlak vermişti: Ateşi yakmak için gereken şey yoktu Jack’ta. Derken Jack, şaşırıp kaldı; çünkü Ralph, Domuzcuk’a gidip gözlüğünü almıştı. Jack ile kendi arasında bir bağın nasıl koptuğunu, sonra bu bağın başka bir noktada yeniden nasıl kurulduğunu, Ralph kendi bile anlayamadı.</p>
				<p class="normal">“Geri getiririm.”</p>
				<p class="normal">“Ben de seninle geleceğim.”</p>
				<p class="normal">Ralph’ın arkasında duran Domuzcuk’un her bir yanı anlamsız renklerle çevrilmiş gibiydi. Ralph diz çöktü; gözlüğün parlayan camını odak noktasına ayarladı. Ateş yanar yanmaz, Domuzcuk elini uzattı, gözlüğü kaptı.</p>
				<p class="normal">Ateşte açılan akıllara sığmaz güzellikte, mor, kırmızı, sarı çiçekler karşısında, kinler eriyip gitti. Bir kamp ateşinin çevresinde toplanan çocuklar oldular yeniden. Domuzcuk ve Ralph bile, onlara katılmıştı neredeyse. Çok geçmeden çocukların birkaçı, yokuş aşağı koşup yeni odun getirdiler. Jack, bıçağıyla domuzu gelişigüzel kesiyordu. Domuzun bütününü bir kazıkla ateşin üstünde tutmaya çalıştılar. Ama domuz pişmeden, kazık yanıveriyordu. Sonunda, şiş gibi kullandıkları dallara küçük et parçalarını geçirip, ateşe tuttular. Ama domuz etinden fazla, çocuklar pişiyordu gene de.</p>
				<p class="normal">Ralph’ın ağzı sulanmıştı. Niyeti eti kabul etmemekti. Ama son zamanlarda ancak meyve, hindistancevizi, arada sırada bir yengeç ya da bir balık yediği için, domuz etine karşı koyacak gücü yoktu. Yarı çiğ bir et parçasını kabul etti; aç kurt gibi kemirdi.</p>
				<p class="normal">Domuzcuk’un da salyaları akıyordu:</p>
				<p class="normal">“Bana vermeyecek misiniz hiç?”</p>
				<p class="normal">Jack, kendi gücünü göstermek amacıyla, Domuzcuk’u bu konuda askıda bırakmaya niyetlenmişti. Ama Domuzcuk, açıkça et isteyerek Jack’ı daha zalimce davranmaya zorladı:</p>
				<p class="normal">“Sen ava gitmedin.”</p>
				<p class="normal">Domuzcuk, ağzı sulana sulana “Ralph da ava gitmedi, Simon da,” dedi. Sonra açıkladı: “Bir meteliklik et yoktur bir yengecin içinde.”</p>
				<p class="normal">Ralph, tedirgin tedirgin kıpırdadı. İkizlerle Domuzcuk’un arasında oturan Simon, ağzını sildi; kendi et parçasını kayaların üstünden Domuzcuk’a doğru itti. Domuzcuk, eti kapıverdi. İkizler kıkır kıkır güldüler. Utanan Simon, başını eğdi.</p>
				<p class="normal">Derken ayağa fırlayan Jack, domuzdan koskocaman bir parça kesti, Simon’un ayaklarının dibine fırlattı:</p>
				<p class="normal">“Ye! Allah kahretsin seni!”</p>
				<p class="normal">Öfkeyle, dik dik bakıyordu Simon’a:</p>
				<p class="normal">“Al!”</p>
				<p class="normal">Jack, şaşırıp kalan çocukların arasında, hızla döndü:</p>
				<p class="normal">“Et buldum sizlere!”</p>
				<p class="normal">Çektiği sayısız ve dile gelmez acılar yüzünden, Jack’ın öfkesi, bir doğa gücünün kudurması gibi dehşet uyandırıyordu çocuklarda:</p>
				<p class="normal">“Yüzümü boyadım... Usulcacık gittim. Şimdi yiyorsunuz... Hepiniz... Oysa ben...”</p>
				<p class="normal">Dağın doruğunda sessizlik ağır ağır öyle bir yoğunlaştı ki, ateşin çıtırtısını, domuzun yumuşak bir çıtırtıyla kızarmasını açık seçik duydular. Jack, etrafına bakınıp anlayış istedi; ama ancak saygı gördü çevresindekilerden. Ralph, eskiden işaret veren ateşin külleri ortasında, eli et dolu, bir şey söylemeden duruyordu.</p>
				<p class="normal">Sonunda Maurice bozdu sessizliği. Lafı değiştirdi; çocukların çoğunluğunu yeniden bir araya getirebilecek tek konuya geçti:</p>
				<p class="normal">“Domuzu nerede buldunuz?”</p>
				<p class="normal">Roger eliyle, dağın çocuklara dost olmayan yamacını gösterdi:</p>
				<p class="normal">“Oralardaydılar... Deniz kıyısında.”</p>
				<p class="normal">Toparlanan Jack, kendi öyküsünü başkasının anlatmasına katlanamadı. Hemen araya girdi:</p>
				<p class="normal">“Etrafa yayıldık. Ben ellerim yerde, dört ayak üstünde ilerledim. Kancaları olmadığı için, mızraklar domuzların sırtında kalmıyordu. Bu domuz kaçtı, feci bağırıyordu...”</p>
				<p class="normal">“Sonra geri döndü, bizim çemberin içine girdi kanaya kanaya...”</p>
				<p class="normal">Rahatlayan çocuklar, hep bir ağızdan heyecanla konuşuyorlardı:</p>
				<p class="normal">“Biz çemberi daralttık...”</p>
				<p class="normal">İlk vurdukları zaman, domuzun arka bacakları tutmaz olmuş; onun için çocuklar iyice yanına sokulup vurmuşlar, vurmuşlar...</p>
				<p class="normal">“Ben gırtlağını kestim domuzun...”</p>
				<p class="normal">Aynı gülüşü hâlâ paylaşmakta olan ikizler, ayağa fırlayıp birbirlerinin çevresinde dönmeye başladılar. Sonra ötekiler de oyuna katıldı. Domuzun ölürken çıkardığı sesleri taklit ederek, bağırıp çağırdılar.</p>
				<p class="normal">“İndir kafasına!”</p>
				<p class="normal">“Canına oku!”</p>
				<p class="normal">Derken Maurice, domuzu taklit etti; ciyak ciyak bağırarak koştu çocukların ortasında. Çevresini saran avcılar, onu dövüyormuş gibi yaptılar. Bir yandan dans ediyorlar, bir yandan da şarkı söylüyorlardı:</p>
				<p class="normal">“Domuzu gebert. Gırtlağını kes. Tepele onu.”</p>
				<p class="normal">Ralph hem kıskanarak, hem de içerleyerek onları seyretti. Ancak hızları azalıp da şarkı bitince, konuştu:</p>
				<p class="normal">“Sizi bir toplantıya çağırıyorum.”</p>
				<p class="normal">Çocuklar, birer birer durup ona bakakaldılar.</p>
				<p class="normal">“Denizkabuğuyla çağıracağım. Toplantıyı karanlıkta sürdürmek zorunda kalsak bile, bu toplantı yapılacak. Aşağıda, büyük kayada. Ben denizkabuğunu şimdi gidip öttürünce.”</p>
				<p class="normal">Ralph, çocuklara sırtını çevirdi; yürüyüp indi dağdan aşağı.</p>
				</body>
</html>