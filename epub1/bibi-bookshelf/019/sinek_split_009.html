<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sinek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:f079b320-6cc1-445b-9d82-c3065055c2f2"/></head>
  <body class="calibre">
<h1 class="h1baslik" id="calibre_toc_8">8<br class="chapter"/> Karanlığa Sunulan Armağan</h1>
				<p class="normal">Domuzcuk, perişan bir halde başını kaldırdı; önce şafakla solgunlaşan kumsala, sonra da karanlık dağlara baktı:</p>
				<p class="normal">“Emin misin? Gerçekten emin misin demek istiyorum?”</p>
				<p class="normal">“Sana on kez söyledim” dedi Ralph. “Onu gördük.”</p>
				<p class="normal">“Burada güvende miyiz sence?”</p>
				<p class="normal">“Nereden bileyim?”</p>
				<p class="normal">Ralph, sinirli bir hareketle, Domuzcuk’un yanından ayrıldı. Kumsalda birkaç adım attı. Jack diz çökmüş, işaret parmağıyla çemberimsi bir biçim çiziyordu kumda. Domuzcuk’un alçak sesle gene sorduğunu duydular:</p>
				<p class="normal">“Emin misiniz? Gerçekten mi?”</p>
				<p class="normal">“Gidip baksana” dedi Jack, Domuzcuk’u hor görürcesine. “Hem senden kurtulmuş oluruz böylece.”</p>
				<p class="normal">“Zor giderim.”</p>
				<p class="normal">Ralph, “Canavarın dişleri var” dedi, “ve kocaman kara gözleri.”</p>
				<p class="normal">Ralph şiddetle ürperdi. Domuzcuk, tek camlı gözlüğünü çıkarıp, camı parlattı.</p>
				<p class="normal">“Ne yapacağız?”</p>
				<p class="normal">Ralph, büyük kayaya doğru döndü. Denizkabuğu güneşin doğacağı yerin önünde, beyaz bir leke gibi ağaçların arasında ışıldıyordu. Ralph, saçlarını arkaya itti:</p>
				<p class="normal">“Bilmiyorum.”</p>
				<p class="normal">Akıllara sığmaz bir korkuya kapılıp, dağın yamacından nasıl kaçtığı aklına geldi:</p>
				<p class="normal">“Bu boyda bir şeye karşı çıkabileceğimizi sanmıyorum. Doğru söylüyorum, biliyorsunuz. Konuşuruz ama bir kaplana karşı çıkamayız. Saklanırız. Jack bile saklanır.”</p>
				<p class="normal">Jack, hâlâ kuma bakmaktaydı:</p>
				<p class="normal">“Ya benim avcılarım?”</p>
				<p class="normal">Simon, barınakların yanındaki gölgelerden usulcacık çıktı. Ralph, Jack’ın sorusunu duymamazlıktan geldi. Denizin üstündeki belli belirsiz sarılığı gösterdi eliyle:</p>
				<p class="normal">“Aydınlık olduğu sürece, yeterince yürekliyiz. Ama sonra? Şimdi de o şey çöküp oturuverdi ateşin başına, sanki kurtulmamızı istemiyormuş gibi...”</p>
				<p class="normal">Ralph, ellerini kenetlemiş büküyordu farkında olmadan. Sesi daha yüksek çıktı:</p>
				<p class="normal">“Demek ki, işaret veren bir ateşimiz olmayacak artık... Yenildik.”</p>
				<p class="normal">Denizin üstünde bir altın nokta belirdi; birdenbire tüm gökyüzü aydınlandı.</p>
				<p class="normal">“Ya benim avcılarım?”</p>
				<p class="normal">“Silah yerine ellerinde değnek tutan çocuklar senin avcıların.”</p>
				<p class="normal">Jack ayağa kalktı. Uzaklaşırken yüzü kıpkırmızıydı. Domuzcuk, tek camlı gözlüğünü takıp, Ralph’a baktı:</p>
				<p class="normal">“Yaptın yapacağını. Avcılarına karşı kaba davrandın.”</p>
				<p class="normal">“Aman, kes sesini!”</p>
				<p class="normal">Beceriksizce öttürülen büyük denizminaresinin sesi, sözlerini kesti. Jack, doğan güneşe şarkı söylercesine denizkabuğunu öttürüyordu. Barınaklardakiler kımıldayıncaya dek; avcılar isteksiz isteksiz iskele biçimindeki büyük kayaya gidinceye dek; artık ikide bir de sızlanan küçükler ağlamaya başlayıncaya dek öttürdü. Ralph ile Domuzcuk, uslu uslu ayağa kalktılar, büyük kayaya gittiler.</p>
				<p class="normal">“Konuşun” dedi Ralph acı acı, “konuşun, konuşun, konuşun.”</p>
				<p class="normal">Denizkabuğunu Jack’tan aldı:</p>
				<p class="normal">“Bu toplantı...”</p>
				<p class="normal">Jack, Ralph’ın sözünü kesti:</p>
				<p class="normal">“Bu toplantıya ben çağırdım onları.”</p>
				<p class="normal">“Sen çağırmasaydın, ben çağıracaktım nasılsa. Sen sadece denizkabuğunu öttürdün.”</p>
				<p class="normal">“Yetmez mi bu?”</p>
				<p class="normal">“Of, peki, al! Hadi... Konuş!”</p>
				<p class="normal">Ralph, büyük şeytanminaresini Jack’ın eline tutuşturdu; kütüğün üstüne oturdu.</p>
				<p class="normal">Jack, “Birçok şeyler var” dedi, “onun için sizi toplantıya çağırdım. İlk şey... Biliyorsunuz artık, canavarı gördük. Usulcacık oraya gittik. Ancak birkaç adım ötedeydik. Canavar doğrulup oturdu, bize baktı. Onun ne yaptığını bilmiyorum. Onun ne olduğunu bile bilmiyoruz...”</p>
				<p class="normal">“Canavar denizden çıkıyor...”</p>
				<p class="normal">“Karanlıktan geliyor...”</p>
				<p class="normal">“Ağaçlar...”</p>
				<p class="normal">“Susun!” diye bağırdı Jack. “Beni dinleyin. Bu canavar, her neyse, orada oturuyor...”</p>
				<p class="normal">“Belki bekliyordur...”</p>
				<p class="normal">“Avlanıyordur...”</p>
				<p class="normal">“Evet, avlanıyordur.”</p>
				<p class="normal">Jack, “Avlanıyordur” dedi.</p>
				<p class="normal">Ormanda nasıl titrediğini anımsadı:</p>
				<p class="normal">“Evet, bir avcıdır bu canavar. Ancak... Kesin sesinizi! İkinci söyleyeceğim şey şu: Biz onu öldüremeyiz. Bir şey daha var söyleyeceğim: Ralph, senin avcıların metelik etmez dedi.”</p>
				<p class="normal">“Ben böyle bir şey söylemedim hiç!”</p>
				<p class="normal">“Denizkabuğu bende. Ralph’a göre sizler korkaksınız; yabandomuzundan kaçıyorsunuz, canavardan kaçıyorsunuz. Dahası var.”</p>
				<p class="normal">Jack’ın bundan sonra ne söyleyeceğini herkes biliyor gibiydi; toplantıdakiler, sanki hep birlikte iç çektiler. Jack kendisiyle işbirliğine yanaşmayan bu sessizliğe karşı çıktı; titrek ama kararlı bir sesle konuşmasını sürdürdü:</p>
				<p class="normal">“Ralph, Domuzcuk gibi. Domuzcuk gibi konuşuyor. Doğru dürüst bir şef değil o.”</p>
				<p class="normal">Jack, büyük şeytanminaresini bağrına bastı:</p>
				<p class="normal">“O bir korkak!”</p>
				<p class="normal">Bir an durakladı. Sonra devam etti:</p>
				<p class="normal">“Dağın tepesinde, Roger ile ben ilerlerken, o geride kaldı.”</p>
				<p class="normal">“Ben de geldim sizinle.”</p>
				<p class="normal">“Sonra geldin.”</p>
				<p class="normal">İki çocuk, gözlerini örten saçların arkasından, dik dik baktılar birbirlerine.</p>
				<p class="normal">“Ben de geldim” dedi Ralph. “Sonra kaçtım. Sizler de kaçtınız.”</p>
				<p class="normal">“Bana korkak de, öyleyse.”</p>
				<p class="normal">Jack, avcılara doğru döndü:</p>
				<p class="normal">“O bir avcı değil. Bize hiç et bulamazdı o. Sınıf temsilcisi de değildi okulda. Nereden çıktığını bilmiyoruz onun. Buyruklar veriyor sadece. Herkesin, durup dururken ona boyun eğmesini istiyor. Bütün bu konuşmalar...”</p>
				<p class="normal">“Bütün bu konuşmalar!” diye bağırdı Ralph. “Konuş, konuş! Kim istedi konuşmayı? Kim toplantıya çağırdı?”</p>
				<p class="normal">Jack’ın yüzü kıpkırmızı kesildi; çenesi göğsüne çöktü. Çatık kaşlarının altından, fena fena baktı Ralph’a.</p>
				<p class="normal">Derin anlamlar taşıyan, tehditle dolu bir sesle, “Peki, öyle olsun” dedi, “öyle olsun.”</p>
				<p class="normal">Bir eliyle denizkabuğunu göğsüne bastırdı; öteki elinin işaret parmağını, havayı delercesine yukarıya kaldırdı:</p>
				<p class="normal">“Ralph’ın şef olmasını istemeyenler kim?”</p>
				<p class="normal">Çevresine bakınıp bekledi. Çocuklar donmuş gibiydi. Bir ölüm sessizliği vardı hurma ağaçlarının altında.</p>
				<p class="normal">Jack, güçlü bir sesle, “Ellerini kaldırsınlar” dedi. “Kimler istemiyor Ralph’ın şef olmasını?”</p>
				<p class="normal">Soluk soluğa, utanç dolu, ağır bir sessizlik sürüp gitti. Jack’ın yanaklarından yavaş yavaş çekilen kan, acı bir saldırışla yüzünü yeniden kapladı. Dudaklarını diliyle yaladı; başka birinin gözleriyle karşılaşmak sıkıntısından kurtulmak için, başını iyice yana çevirdi:</p>
				<p class="normal">“Kimler istemiyor...”</p>
				<p class="normal">Sesi söndü. Büyük şeytanminaresini tutan elleri titriyordu. Gırtlağını temizledi, yüksek bir sesle konuştu:</p>
				<p class="normal">“Peki, öyle olsun.”</p>
				<p class="normal">Denizkabuğunu büyük bir dikkatle ayağının dibine, otların üstüne koydu. Gözlerinin ucundan, onu küçük düşüren gözyaşları akmaya başladı:</p>
				<p class="normal">“Artık oyun oynamayacağım. Sizlerle oynamayacağım.”</p>
				<p class="normal">Çocukların çoğu şimdi yere bakıyorlardı. Otlara ya da ayaklarına dikmişlerdi gözlerini. Jack, gene gırtlağını temizledi:</p>
				<p class="normal">“Ralph’tan yana olanların arasına girmeyeceğim ben.”</p>
				<p class="normal">Sağdaki kütüklerde oturanlara baktı; eskiden kilise korosu olan avcıları saydı:</p>
				<p class="normal">“Tek başıma gidiyorum. Ralph, kendi domuzlarını kendi yakalasın. Ben ava çıkınca, isteyen benimle beraber gelebilir.”</p>
				<p class="normal">Sinirli adımlarla üçgenin içinden çıktı; beyaz kuma inen dik yere geldi.</p>
				<p class="normal">“Jack!”</p>
				<p class="normal">Jack, dönüp Ralph’a baktı. Bir an durakladı; sonra öfkeden kudurmuş tiz bir sesle haykırdı:</p>
				<p class="normal">“Hayır!”</p>
				<p class="normal">Kayadan atladı; durmadan akan gözyaşlarına aldırmadan kumsala koştu. Jack ormana dalıncaya kadar, Ralph onun arkasından baktı.</p>
				<p class="normal">Domuzcuk, fena kızmıştı:</p>
				<p class="normal">“Ben bir şey söylüyorum. Ralph, sen öyle duruyorsun orada.”</p>
				<p class="normal">Ralph, Domuzcuk’u görmeyen gözlerle ona baktı; yavaşça kendi kendine konuştu:</p>
				<p class="normal">“Geri gelir. Güneş batınca, geri gelir.”</p>
				<p class="normal">Domuzcuk’un elindeki denizkabuğuna baktı:</p>
				<p class="normal">“Ne diyorsun?”</p>
				<p class="normal">“İşte buyurun!”</p>
				<p class="normal">Domuzcuk, Ralph’ı azarlamaya kalkmaktan vazgeçti. Gözlüğünün tek camını gene parlatıp konuşmasını sürdürdü:</p>
				<p class="normal">“Jack Merridew’siz de yapabiliriz. Ondan başkaları da var bu adada. Aslında buna pek inanmıyorum ama şimdi gerçekten bir canavarın olduğu söyleniyor. Bu kayadan pek uzaklaşamayacağımız için, eskiden olduğu kadar gerek kalmayacak ona ve onun avcılığına. Şimdi sahiden karar verebiliriz ne yapacağımıza.”</p>
				<p class="normal">“Durum çaresiz, Domuzcuk. Yapabileceğimiz hiçbir şey yok.”</p>
				<p class="normal">Sıkıntılı bir sessizliğe gömüldüler bir süre. Sonra Simon ayağa kalktı, büyük şeytanminaresini Domuzcuk’un elinden aldı. Domuzcuk öyle şaşırmıştı ki, oturmadan öylece ayakta kaldı. Ralph, başını kaldırıp Simon’a baktı:</p>
				<p class="normal">“Simon? Gene ne söyleyeceksin?”</p>
				<p class="normal">Toplantıdakilerden yarı alaycı bir ses yükseldi. Simon çekindi, içine kapandı:</p>
				<p class="normal">“Düşündüm de, belki bir şeyler yapabiliriz. Belki biz...”</p>
				<p class="normal">Toplantıdakilerin baskısı, Simon’un sesini kesti. Çevresine bakınarak, birinden yardım ve yakınlık aradı; Domuzcuk’u seçti. Büyük şeytanminaresini bağrına bastı, Domuzcuk’a doğru yarı döndü:</p>
				<p class="normal">“Bence dağa tırmanmalıyız.”</p>
				<p class="normal">Toplantıdakiler korkuyla ürperdiler. Simon sözünü kesti. Alay edercesine, ona anlamadan bakan Domuzcuk’a döndü yeniden.</p>
				<p class="normal">“Ralph ile öteki ikisinin eli kolu bağlı kalmışken, o canavarın bulunduğu yere tırmanmak ne işe yarar?”</p>
				<p class="normal">Simon, bir fısıltıyla karşılık verdi:</p>
				<p class="normal">“Yapılacak başka ne var ki?”</p>
				<p class="normal">Söyleyeceğini söylemişti. Domuzcuk’un denizkabuğunu elinden almasına karşı çıkmadı. Bir kenara çekilip, ötekilerden mümkün olduğu kadar uzağa oturdu.</p>
				<p class="normal">Şimdi Domuzcuk, daha bir güvenle konuşuyordu; hatta içinde bulundukları koşulları böylesine ağır olmasaydı, Domuzcuk’un sevine sevine konuştuğunu anlayabilirdi öteki çocuklar:</p>
				<p class="normal">“O kişi olmasa da yapabiliriz dedim. Ne yapabileceğimize karar vermeliyiz diyorum şimdi de. Ralph’ın birazdan söyleyeceğini, size hemen bildirebilirim sanıyorum. Bu adada en önemli şey dumandır. Ateş olmadan da duman olmaz.”</p>
				<p class="normal">Ralph, tedirginliğini gösteren bir hareket yaptı:</p>
				<p class="normal">“Boşuna Domuzcuk. Ateşimiz yok. O şey tepede oturuyor... Bizler de burada kalmak zorundayız.”</p>
				<p class="normal">Domuzcuk, şimdi söyleyeceğine güç katmak istercesine, denizkabuğunu havaya kaldırdı:</p>
				<p class="normal">“Dağda ateşimiz yok. Peki aşağıda, burada bir ateşimiz olamaz mı? Şu kayaların üstünde bir ateş yakabiliriz. Hatta kumun üstünde bile. Ne olursa olsun, dumanımız olacak.”</p>
				<p class="normal">“Doğru söylüyor!”</p>
				<p class="normal">“Duman!”</p>
				<p class="normal">“Yüzme havuzunun yanında!”</p>
				<p class="normal">Çocukların hepsi birden konuşmaya başladılar. Düşünce açısından ancak Domuzcuk böylesine gözü pek olabilirdi; ancak Domuzcuk ateşin dağdan alınmasını önerebilirdi.</p>
				<p class="normal">Ralph, “Öyleyse, ateşi burada yakacağız” dedi.</p>
				<p class="normal">Çevresine bakındı:</p>
				<p class="normal">“Tam şurada yakabiliriz; yüzme havuzuyla büyük kaya arasında. Elbette...”</p>
				<p class="normal">Sözünü kesti; kaşlarını çatarak, durumu ayrıntılı düşündü. Farkına varmadan, dibinden kopmuş bir tırnak parçasını çekiştiriyordu dişleriyle:</p>
				<p class="normal">“Elbette duman pek o kadar iyi görülmeyecek. Ama onun... O şeyin yanına gitmek zorunda kalmayacağız...”</p>
				<p class="normal">Çocuklar, bunu tam bir anlayışla onayladılar. Onun yanına gitmek zorunda kalmayacaklardı.</p>
				<p class="normal">“Ateşi şimdi yakacağız.”</p>
				<p class="normal">En büyük düşünceler, en basit olanlarıdır. Artık yapılacak bir iş olduğu için, tutkuyla çalışıyordu hepsi. Domuzcuk, Jack’ın gittiğine öylesine seviniyor, artan özgürlüğünü öylesine tadıyor, toplumun yararına bir katkıda bulunduğuna öylesine gururlanıyordu ki, odun taşınmasına yardım bile etti. Domuzcuk’un taşıdığı odun yakınlardaydı. Büyük kayadaki toplantılarda, üstüne oturmadıkları devrilmiş bir ağaçtı bu. Oysa öteki çocuklar için toplantı yeri öylesine kutsaldı ki, işe yaramayan bir şeye bile el konulamazdı orada. İkizler, geceleyin yakınlarında bir ateş yanmasının onları avutacağını anladılar. Bunun üzerine küçüklerden birkaçı da sevinip dans etmeye başladı.</p>
				<p class="normal">Odunlar, dağda kullandıkları yakıt kadar kuru değildi. Çoğu nemli ve çürüktü; koşuşan böceklerle doluydu. Kütükleri yerden dikkatle kaldırmaları gerekiyordu; yoksa hemen dağılıyorlar, ıslak bir toz haline geliveriyorlardı. Üstelik, ormanın içine girmek zorunda kalmamak için, çocuklar, yakınlarda devrilmiş herhangi bir ağacı alıyorlardı; üstü yeni çıkmış bitkilerle kaplı olsa da. Ormanın kenarları ve uçağın düşerken açtığı yer, onlara yabancı değildi; denizkabuğuna ve barınaklara yakındı, onlara yeterince dost bir yerdi gündüzün. Buraların karanlıkta nasıl olduğunu düşünmek, hiç kimsenin işine gelmiyordu. Onun için çocuklar, büyük bir çaba göstererek, sevinç içinde çalışıyorlardı. Ne var ki zaman geçtikçe, çabada bir korku, sevinçte de aşırı bir sinirlilik belirmeye başladı. İskele biçimindeki büyük kayanın yanında, çıplak kumların üstünde, yapraklardan, küçüklü büyüklü dallardan ve kütüklerden oluşan bir ehram diktiler. İlk kez olarak Domuzcuk, tek camlı gözlüğünü kendi eliyle çıkardı; diz çöktü ve güneş ışınlarını kuru bir odun parçası üstüne yansıttı. Çok geçmeden sarı alevler bir ağaç gibi yükseldi; duman, bir tavan gibi tepelerine yayıldı.</p>
				<p class="normal">Yangın felaketinden sonra pek ateş görmeyen küçükler, heyecandan kendilerinden geçtiler. Dans edip şarkı söylediler. Ateşin çevresi, neredeyse bir eğlence toplantısına benzemeye başladı.</p>
				<p class="normal">Sonunda Ralph, çalışmayı bırakıp ayağa kalktı. Koluyla terini silince, kolunun kiri yüzüne bulaştı.</p>
				<p class="normal">“Küçük bir ateş yakmalıyız. Böyle büyüğünü beslemenin yolu yok.”</p>
				<p class="normal">Domuzcuk, kuma dikkatle oturdu; gözlüğünün tek camını parlatmaya başladı.</p>
				<p class="normal">“Deneyler yapabiliriz: Küçük ama kızgın bir ateş yakıp, duman yapmak için dallar koyabiliriz üstüne. Kimi yapraklar, ötekilerden daha elverişli olabilir, duman çıkarmak açısından.”</p>
				<p class="normal">Ateş sönmeye başlayınca, heyecan da söndü. Küçükler, şarkı söyleyip dans etmekten vazgeçtiler. Kimi deniz kıyısına, kimi meyve ağaçlarına, kimi barınaklara gitti.</p>
				<p class="normal">Ralph, kendini kumun üstüne attı:</p>
				<p class="normal">“Ateşe bakacak olanların yeni bir listesini yapmamız gerekecek.”</p>
				<p class="normal">“Eğer bakacak insan bulabilirsen.”</p>
				<p class="normal">Ralph çevresine bakındı. O zaman ilk kez anlayıverdi, büyüklerden ne kadar az kişinin orada bulunduğunu; bu kadar çok çalışmak zorunda olmalarının da nedenini anladı.</p>
				<p class="normal">“Maurice nerede?”</p>
				<p class="normal">Domuzcuk, gözlüğünün camını yeniden sildi:</p>
				<p class="normal">“Herhalde... Hayır, tek başına ormana gitmez. Gider mi dersin?”</p>
				<p class="normal">Ralph ayağa fırladı. Ateşin çevresinde hızla koşup Domuzcuk’un yanında durdu. Elleriyle saçını arkaya itiyordu:</p>
				<p class="normal">“Ama bize bir liste gerek. Sen varsın, ben varım, Eric’le Sam var ve...”</p>
				<p class="normal">Domuzcuk’un yüzüne bakmadan, sıradan bir şey söylercesine sordu:</p>
				<p class="normal">“Billy ve Roger nerede?”</p>
				<p class="normal">Domuzcuk eğildi, ateşe bir odun parçası koydu:</p>
				<p class="normal">“Herhalde gittiler. Herhalde onlar da bizimle oynamayacak.”</p>
				<p class="normal">Ralph oturdu, parmağıyla kumda delikler açmaya başladı. Parmak uçlarının birinde bir kan damlası görünce, şaştı. Isırılmış tırnağı dikkatle inceledi; tırnak dibinde beliren yuvarlak kan damlasına baktı.</p>
				<p class="normal">Domuzcuk konuşmasını sürdürdü:</p>
				<p class="normal">“Biz odun toplarken, onların usulcacık sıvıştıklarını gördüm. Şöyle gittiler. Onun gittiği yerden.”</p>
				<p class="normal">Ralph, tırnak incelemeyi bıraktı, başını kaldırıp havalara baktı. Gökyüzü, çocuklar arasındaki büyük değişikliğe uyarcasına, başka türlüydü bugün. Öyle pusluydu ki, kimi yerlerde sıcak hava beyaz görünüyordu. Güneş, sanki daha yakınlardaymış, o kadar yakıcı değilmiş gibi donuk bir gümüş rengi almıştı ama sıcaklık boğucuydu.</p>
				<p class="normal">“Onlar hep başımıza dert açtılar, değil mi?”</p>
				<p class="normal">Domuzcuk’un kaygılı sesi, yanı başından yükselmişti:</p>
				<p class="normal">“Onlarsız yapabiliriz. Bundan böyle daha mutlu olacağız, değil mi?”</p>
				<p class="normal">İkizler, zafer kazanmışçasına gülerek, kocaman bir kütüğü sürükleye sürükleye geldiler. Kütüğü korların üstüne öyle bir attılar ki, kıvılcımlar uçuştu.</p>
				<p class="normal">“Biz, kendi aramızda da her şeyi yoluna koyarız, değil mi?”</p>
				<p class="normal">Uzun süre, kütük kuruyup tutuşuncaya kadar, kıpkırmızı oluncaya kadar, Ralph bir şey söylemeden kumda oturdu. Domuzcuk’un ikizlerin yanına gittiğini, fısıldayarak bir şeyler konuştuklarını, üç çocuğun beraber ormana girdiklerini görmedi.</p>
				<p class="normal">“Al bakalım.”</p>
				<p class="normal">Ralph irkilerek, kendine geldi. Domuzcuk ile ikizler yanında duruyordu. Kucak dolusu meyve getirmişlerdi.</p>
				<p class="normal">Domuzcuk, “Düşündüm de” dedi, “şölen gibi bir şeyler yapmamız gerek belki.”</p>
				<p class="normal">Üç çocuk oturdular. Bir yığın meyve getirmişlerdi; meyvelerin hepsi de yeterince olgundu. Ralph yemeye başlayınca, gülümsediler.</p>
				<p class="normal">Ralph, “Sağ olun” dedi.</p>
				<p class="normal">Sonra, hem sevindiğini hem de şaşırdığını belirterek “Sağ olun” dedi yeniden.</p>
				<p class="normal">Domuzcuk, “Kendi başımıza pekâlâ oluruz” dedi. “Onların sağduyusu yok, başımıza bela oldular bu adada. Küçük ama çok korlu bir ateş yakarız.”</p>
				<p class="normal">Neden kaygılandığı Ralph’ın aklına geliverdi ansızın:</p>
				<p class="normal">“Simon nerede?”</p>
				<p class="normal">“Bilmiyorum.”</p>
				<p class="normal">“Dağa mı tırmandı dersin?”</p>
				<p class="normal">Domuzcuk, gürültülü bir kahkaha atıp gene meyve aldı:</p>
				<p class="normal">“Bakarsın tırmanır.”</p>
				<p class="normal">Ağzındakileri yuttu:</p>
				<p class="normal">“Kafadan çatlaktır o.”</p>
				<p class="normal">Simon, meyve ağaçlarının bulunduğu yerden geçti. Kumsaldaki ateş, küçükleri bugün öyle oyalamıştı ki, Simon’un peşinden buraya gelmemişlerdi. Sürüngen bitkilerin arasında yürüdü. Açıklığın yanında, bitkilerden örülen büyük hasıra varınca, yerde sürüne sürüne içine girdi. Yaprak örtüsünün ötesinde, güneş ışınları taş gibi yere yağıyordu. Açıklık yerde kelebekler, sonu gelmeyen danslarını sürdürüyorlardı. Güneşin oku, diz çöken Simon’un üstüne düştü. Buraya bir önceki gelişinde, hava sıcaktan titriyor gibiydi; ama şimdi güneş, gözdağı verircesine yakıyordu. Çocuğun kalın telli uzun saçlarının arasından ter boşanmaya başladı. Simon tedirgin oldu, kıpırdadı; ama güneşten kaçmanın yolu yoktu. Çok geçmeden susadı; sonra daha da çok susadı.</p>
				<p class="normal">Orada oturdu gene de.</p>
				<p class="normal">Jack, kumsalın ta uzaklarında, birkaç çocuğun önünde duruyordu. Pırıl pırıl bir mutluluk içindeydi.</p>
				<p class="normal">“Avcılık” dedi.</p>
				<p class="normal">Dikkatle baktı bu küçük gruba. Her birinin başında, siyah şapkalar vardı. Terbiyeli ve çekingen tavırlarla iki sıraydılar. Yüzyıllarca önceki melekler gibi şarkı söylerlerdi.</p>
				<p class="normal">“Ava gideceğiz. Şef ben olacağım.”</p>
				<p class="normal">Çocuklar, evet dercesine başlarını salladılar; buhran kolayca atlatıldı.</p>
				<p class="normal">“Gelelim canavara...”</p>
				<p class="normal">Çocuklar kıpırdadılar, ormana baktılar.</p>
				<p class="normal">“Şunu söylüyorum: Canavara aldırmayacağız.”</p>
				<p class="normal">Jack, çocuklara başını salladı:</p>
				<p class="normal">“Canavarı unutacağız.”</p>
				<p class="normal">“Doğru!”</p>
				<p class="normal">“Evet.”</p>
				<p class="normal">“Unutalım canavarı!”</p>
				<p class="normal">Jack, bunu coşkuyla benimsemelerine şaştıysa bile, belli etmedi:</p>
				<p class="normal">“Bir şey daha var. O kadar çok düş görmeyiz burada. Adanın ucuna yakın burası.”</p>
				<p class="normal">Avcılar, kişisel yaşantılarının ta derinlerinden gelen bir tutkuyla bunu onayladılar.</p>
				<p class="normal">“Şimdi dinleyin. Belki Kaya Kale’ye gideriz daha sonraları. Ama şimdi birkaç büyüğü daha yanıma alacağım; denizkabuğundan filan koparacağım onları. Domuz öldürüp bir şölen vereceğiz.”</p>
				<p class="normal">Durakladı ve daha ağır ağır konuşmaya başladı:</p>
				<p class="normal">“Gelelim canavara. Öldürünce, öldürdüğümüzün bir parçasını canavara bırakacağız. O zaman belki zarar vermez bize.”</p>
				<p class="normal">Jack, birdenbire ayağa kalktı:</p>
				<p class="normal">“Şimdi ormana gidip avlanacağız.”</p>
				<p class="normal">Jack, çocuklara sırtını çevirdi; koşarak uzaklaştı. Bir dakika sonra uslu uslu Jack’ın arkasından gittiler onlar da.</p>
				<p class="normal">Ormanın içine dağılırken sinirliydiler. Jack, domuzların geçtiğini gösteren, sökülmüş darmadağın kökleri hemen buldu. Çok geçmeden domuzun peşine düştüler. Jack, öteki avcıların gürültü etmemeleri için bir işaret verdi, tek başına ilerledi. Mutluydu. Ormanın nemli karanlığını, rahat ve eski bir giysi gibi sırtına geçirmişti. Usulcacık bir yamaçtan inerek deniz kıyısına, dağınık ağaçların bulunduğu kayalık bir yere vardı.</p>
				<p class="normal">Domuzlar, şişkin yağ tulumları gibi orada yatıyor, ağaçların altındaki gölgeliğin keyfini sürüyorlardı şehvetle. Esinti olmadığı için tedirgin değildiler. Jack, gölgeler kadar sessiz olmayı öğrenmişti artık. Usulcacık uzaklaşıp, gizlenen avcıların ne yapacaklarını söyledi. Sessiz, sıcak havada terleyerek, ağır ağır ilerlediler. Ağaçların altında, bir dişi domuzun kulağı tembel tembel oynuyordu: Analığın derin mutluluğu içinde, ötekilerden biraz uzakta, sürünün en irisi yatmaktaydı. Kara ve pembeydi. Karnından sarkan kocaman memelere, bir sıra domuz yavrusu yapışmıştı; uyuyorlar, başlarını memeye sokuyorlar, ciyak ciyak bağırıyorlardı.</p>
				<p class="normal">Sürüye on beş yarda yaklaşınca, Jack durdu. Uzanan kolu, dişi domuzu gösterdi. Herkes anladı mı diye, arkasına baktı bir soru sorarcasına. Öteki çocuklar başlarını salladılar. Bir sıra kol, arkaya doğru gitti.</p>
				<p class="normal">“Hadi şimdi!”</p>
				<p class="normal">Domuzlar ayağa fırladılar. Ancak on yarda uzaktan, uçları ateşte sertleştirilmiş mızraklar, seçilen domuzun üstüne fırlatıldı. Domuz yavrularından biri, delirmişçesine bir çığlık atarak denize fırladı; Roger’in mızrağını da beraberinde götürdü. Dişi domuz, boğuluyormuş gibi ciyakladı, sendeleyerek ayağa kalktı. Şişman böğrüne iki mızrak saplanmıştı. Çocuklar, bağıra çağıra ileriye atıldılar; domuz yavruları etrafa dağıldı. Dişi domuz, yan yana dizilmiş ilerleyen çocukların safını yardı; çalıları çatırdata çatırdata ormana daldı.</p>
				<p class="normal">“Peşine düşün!”</p>
				<p class="normal">Domuz geçidinde hızla koştular. Ama orman öyle karanlık, ağaçlar birbirine öyle dolanmıştı ki, Jack küfrederek onları durdurdu. Ağaçların arasında bir iz aramaya başladı. Bir süre bir şey söylemedi. Soluması öylesine yabansıydı ki, öteki çocuklar onun karşısında dehşete düştüler; tedirgin bir hayranlık içinde, birbirlerine bakakaldılar. Çok geçmeden Jack, bir bıçak saplarcasına parmağını yere doğru indirdi:</p>
				<p class="normal">“İşte!”</p>
				<p class="normal">Ötekiler yerdeki kan damlasını incelemeye vakit bulamadan, Jack dönüp başka bir yöne gitti. İzlere dikkatle bakıyor, yarı kopmuş bir dala dokunuyordu. Gizemli bir biçimde doğru yoldaydı; dişi domuzun peşinden güvenle gidiyordu. Öteki avcılar da arkasından geliyorlardı.</p>
				<p class="normal">Sık bir çalılığın önünde durdu:</p>
				<p class="normal">“Burada.”</p>
				<p class="normal">Çalılığı sardılar; ama dişi domuz, böğrüne bir mızrak daha alarak gene kaçtı. Mızrakların sarkan sapları, bedenine çaprazlama saplanan keskin uçları, dişi domuz için bir işkenceydi. Bir ağaca çarpınca, mızraklardan biri, daha da derin girdi. Artık açıkça görülen kan damlaları döktüğü için, avcıların herhangi biri, kolayca onun peşinden gidebilirdi. Bu puslu, korkunç, sıcak ve nemli öğleden sonrası, sürüp gitti. Kan kaybeden, çıldıran dişi domuz, önlerinde tökezleyerek kaçıyor; avcılar, bu uzun kovalamanın ve dökülen kanın heyecanı içinde, ona şehvetle bağlanmışçasına peşinden gidiyorlardı. Onu görüyorlar, neredeyse yanına sokuluyorlardı kimi zaman. Ama dişi domuz, kalan gücünü topluyor, ileriye fırlıyor, gene önlerine geçiyordu. Dişi domuz, pırıl pırıl çiçekli, kelebeklerin birbirinin çevresinde oynadıkları, havanın sıcak ve esintisiz olduğu bir açıklığa düşe kalka vardığında, avcılar onun tam arkasındaydı.</p>
				<p class="normal">Dişi domuz, orada sıcaktan çarpılmışçasına yere yıkıldı ve avcılar üstüne üşüştüler. Bilmediği bir dünyadan gelen bu korkunç saldırı, dişi domuzu deliye döndürdü; ciyak ciyak bağırıyor, kıvranıyordu. Her bir yan gürültü, kan ve korkuyla dolmuştu. Roger, hayvanla çocukların meydana getirdiği yığının çevresinde koşuyor, domuzun eti görülür görülmez mızrağını batırıyordu. Jack, dişi domuzun tepesine binmiş, bıçağını aşağıya aşağıya indiriyordu. Roger, hayvanın bedeninden mızrağını sokabilecek bir yer buldu; mızrağını oraya itti, olanca gücüyle abandı. Mızrak, yavaş yavaş girmeye başladı. Dişi domuzun korkulu ciyaklamaları, tiz bir çığlığa dönüştü. Derken Jack, hayvanın gırtlağını buldu ve sıcak kan, ellerinin üstüne fışkırdı. Dişi domuz, çocukların altına çöktü. Çocuklar tüm ağırlıklarıyla, doymuşçasına üstünde kaldılar. Açıklığın ortasında kelebekler, kendi dünyalarında dans edip duruyorlardı hâlâ.</p>
				<p class="normal">Sonunda, öldürmenin heyecanı yatıştı. Çocuklar geri çekildiler. Jack ayağa kalkıp, ellerini uzattı:</p>
				<p class="normal">“Bakın.”</p>
				<p class="normal">Jack kıkır kıkır güldü, ellerini hızla salladı. Jack’ın kanla kirlenmiş avuçlarına bakıp, çocuklar da güldüler. Sonra Jack, Maurice’i yakalayıp, kanı onun yanaklarına bulaştırdı. Roger, mızrağını geri çekmeye başladı; çocuklar ancak o zaman mızrağın tam nereye girdiğinin farkına vardılar. Robert, kahkahalarla karşılanan bir sözle, durumu saptadı:</p>
				<p class="normal">“Tam kıçına!”</p>
				<p class="normal">“Duydunuz mu?”</p>
				<p class="normal">“Ne dediğini duydunuz mu?”</p>
				<p class="normal">“Tam kıçına!”</p>
				<p class="normal">Derken Robert avcı, Maurice de dişi domuz oldu. Maurice içine giren mızraktan kaçmaya çabalayan hayvanı canlandırırken öylesine tuhaftı ki, çocuklar katıla katıla güldüler.</p>
				<p class="normal">Sonunda, bu oyundan bile bıktılar. Jack, kanlı ellerini bir kayaya sürerek temizlemeye başladı. Sonra ötekiler seyrederken, dişi domuzu kesmeye koyuldu. Karnını yardı, renkli bağırsaklarının sıcak torbalarını çekip çıkardı, kayanın üstüne yığdı. Çalışırken, bir yandan da konuşuyordu:</p>
				<p class="normal">“Eti kumsala götüreceğiz. Ben, büyük kayaya geri dönüp, onları şölene çağıracağım. Böylece vakit kazanmış oluruz.”</p>
				<p class="normal">Roger konuştu:</p>
				<p class="normal">“Şef...”</p>
				<p class="normal">“Ha?”</p>
				<p class="normal">“Ateşi nasıl yakacağız?”</p>
				<p class="normal">Jack çömelip, kaşlarını çatarak dişi domuza baktı:</p>
				<p class="normal">“Onlara bir baskın yapıp ateş alacağız. Dört kişi olmalı: Henry, sen, Billy ve Maurice. Yüzümüze boya sürüp, usulcacık yaklaşacağız oraya. Ben söyleyeceğimizi söylerken, Roger yanan bir dalı kapabilir. Ötekiler, geldiğimiz yere götürsünler bunu. Ateşi orada yakacağız. Sonra da...”</p>
				<p class="normal">Duraksayıp ayağa kalktı; ağaçların altındaki gölgelere baktı. Yeniden konuştuğu sırada, sesi alçalmıştı:</p>
				<p class="normal">“Ama avımızın bir parçasını bırakacağız, şey için...”</p>
				<p class="normal">Başını çevirdi, arkasında duran Roger’e, “Bir değneğin iki ucunu da sivrilt” dedi.</p>
				<p class="normal">Çok geçmeden ayağa kalktı. Dişi domuzun kanayan başını ellerinde tutuyordu:</p>
				<p class="normal">“Şu değnek nerede?”</p>
				<p class="normal">“İşte.”</p>
				<p class="normal">“Değneğin bir ucunu toprağa batır. Ha... Orası kayaymış. Şu çatlağa sok. Tamam.”</p>
				<p class="normal">Jack, başı tuttu; değneğin sivri ucunu, dişi domuzun yumuşak gırtlağına soktu. Değnek ağzı deldi. Jack geri çekildi. Baş orada takılı kaldı. Değnek boyunca biraz kan sızıyordu aşağıya doğru.</p>
				<p class="normal">İçgüdüsel bir tepkiyle, çocuklar da geri çekildiler. Orman çok sessizdi. Kulak verdiler; sineklerin dökülen bağırsaklar üstünde vızıltısı duyuluyordu ancak.</p>
				<p class="normal">Jack’ın sesi bir fısıltıydı:</p>
				<p class="normal">“Domuzu kaldırın.”</p>
				<p class="normal">Maurice ile Robert, bir sopayı şiş gibi boydan boya domuzun içine soktular; ölü hayvanı kaldırıp, beklediler. Kuruyan kanın üstünde sessizce dururken, bir şeyden kaçarcasına, sinsi bir hal gelmişti çocuklara ansızın.</p>
				<p class="normal">Jack, yüksek sesle konuştu:</p>
				<p class="normal">“Bu baş, canavar içindir. Bir armağandır bu.”</p>
				<p class="normal">Armağanı kabul eden sessizlik, çocukları dehşet içinde bıraktı. Gözleri donuk, hafif sırıtan baş, orada kaldı; dişleri arasındaki kan kararmaktaydı. Çocuklar, olanca güçleriyle ormanda koşarak, açık kumsala doğru kaçtılar ansızın.</p>
				<p class="normal">Simon, yaprakların gizlediği küçük esmer bir heykelcilik gibi olduğu yerde kaldı. Gözlerini kapatsa da, hayvanın başını gene görüyordu. Dişi domuzun yarı kapalı gözleri, yetişkinlerin o sonsuz ve duygusuz vurdumduymazlığıyla donmuş gibiydi. Bu gözler, her şeyin kötü olduğunu söylüyordu Simon’a.</p>
				<p class="normal">“Bunu biliyorum.”</p>
				<p class="normal">Simon, yüksek sesle konuştuğunun farkına vardı. Gözlerini çabucak açtı. Sinekleri ve dökülen bağırsakları umursamadan, hatta bir değneğe takılmış olmanın rezilliğini umursamadan, garip gün ışığında eğlenircesine sırıtmaktaydı bu baş.</p>
				<p class="normal">Simon, kuru dudaklarını diliyle ıslatarak, başka yana baktı.</p>
				<p class="normal">Canavara sunulan bir armağan. Canavar gelip, bu armağanı alır mıydı acaba? Sanki baş da aynı şeyi düşünüyordu. “Kaç” diyordu baş sessizce, “ötekilerin yanına git. Aslında bir şakaydı bu... Ne diye aldırıyorsun? Sadece yanılmıştın, işte o kadar. Belki biraz başın ağrıyordu; belki yediğin bir şey dokunmuştu. Geri dön, çocuk” diyordu baş sessizce.</p>
				<p class="normal">Simon, ıslak saçlarının ağırlığını hissederek yukarıya doğru baktı, gökyüzünü seyretti. Gökyüzünde ilk kez bulut vardı. Kül rengi, krema rengi, bakır rengi bulutlar, kabaran kocaman kuleler gibi adanın üstüne yayılıyordu. Bulutlar, toprağın üstüne çöküp oturmuştu sanki. Bu boğucu, bu işkence edici sıcaklığı, bulutlar yaratmaktaydı her an. Müstehcen başın sırıtıp kanadığı yerden kelebekler bile kaçıp gittiler. Simon, gözlerini dikkatle kapadı, yere baktı, sonra görmemek için gözlerini eliyle korudu. Ağaçların altında gölge yoktu; inci renginde bir durgunluk her bir yanı kaplamıştı. Öyle ki, gerçek bilinen şeyler, anlatılması olanaksız bir hayale dönmüştü. Bağırsaklar, testereler gibi vınlayan sineklerle örtülü, kara bir yığın olmuştu. Bir süre sonra bu sinekler, Simon’u buldular. Tıka basa yiyip doydukları için, onun derecikler gibi akan terine kondular, içtiler. Burun deliklerini gıdıkladılar, bacaklarının üstünde birdirbir oynadılar. Sinekler yarı karaydılar, yarı ışıldayan yeşil ve sayısızdılar. Simon’un önünde, değneğe takılı duran Sineklerin Tanrısı, sırıtıyordu. Sonunda Simon dayanamadı; başını kaldırıp, Sineklerin Tanrısı’na baktı. Beyaz dişleri gördü, donuk gözleri gördü, kanı gördü. Simon’un gözleri, o çok eski, o yadsınmaz bilgiyi kabul etti. Simon’un sağ şakağında bir damar, beynini dövercesine zonklamaya başladı.</p>
				<p class="normal">Ralph ile Domuzcuk kuma uzanmış, ateşe bakıyorlar; duman çıkarmayan korların içine, küçük çakıl taşları atıyorlardı.</p>
				<p class="normal">“O dal bitti.”</p>
				<p class="normal">“Eric’le Sam nerede?”</p>
				<p class="normal">“Biraz daha odun taşımamız gerek. Yeşil dalımız da kalmadı.”</p>
				<p class="normal">Ralph, içini çekip ayağa kalktı. İskele biçimindeki büyük kayanın üstündeki hurma ağaçları gölgesizdi. Her bir yandan birden geliyormuşa benzeyen garip bir ışıktan başka bir şey yoktu. Ta yukarılarda, şişip kabaran bulutlar arasında, bir top atılırcasına gök gürledi.</p>
				<p class="normal">“Bardaktan boşanırcasına yağmur yağacak.”</p>
				<p class="normal">“Ya ateş?”</p>
				<p class="normal">Ralph ormana koştu; kocaman bir yeşil dalla geri döndü; dalı ateşe attı. Dal çatırdadı, yapraklar kıvrıldı, sarı bir duman yayıldı.</p>
				<p class="normal">Domuzcuk parmaklarıyla, gelişigüzel bir küçük biçim çizdi kumda:</p>
				<p class="normal">“Dert şu ki, ateşi besleyecek kadar kalabalık değiliz. Eric’le Sam bir tek kişi sayılıyor; çünkü her şeyi beraber yapıyorlar onlar.”</p>
				<p class="normal">“Elbette.”</p>
				<p class="normal">“Ama bu doğru değil. Anlamıyor musun? İki kişiymiş gibi çalışmaları gerek.”</p>
				<p class="normal">Ralph bunu düşündü; Domuzcuk’un doğru söylediğini anladı. Bir yetişkin adam gibi düşünemediğinin farkına varınca, kendi kendine kızdı, gene içini çekti. Gittikçe daha kötü oluyordu bu ada.</p>
				<p class="normal">Domuzcuk ateşe baktı:</p>
				<p class="normal">“Yakında bir yeşil dal daha gerekecek.”</p>
				<p class="normal">Ralph yuvarlanıp sırtüstü yattı:</p>
				<p class="normal">“Domuzcuk. Ne yapacağız?”</p>
				<p class="normal">“Durumu onlarsız idare edeceğiz.”</p>
				<p class="normal">“Ama ateş...”</p>
				<p class="normal">Ralph kaşlarını çatıp, yanmamış dalların karışık beyaz ve kara uçlarına baktı. Düşüncesini tam olarak belirtmeye çalıştı:</p>
				<p class="normal">“Korkuyorum.”</p>
				<p class="normal">Domuzcuk’un başını kaldırıp ona baktığının farkındaydı. Beceriksizce konuşmasını sürdürdü:</p>
				<p class="normal">“Canavardan değil korkum. Yani ondan da korkuyorum ama ateş sorununu hiç kimse anlamıyor gibi. Sen boğulurken, biri sana bir ip uzatsa; bir doktor, bu ilacı iç, çünkü içmezsen ölürsün dese... Verdiklerini alırsın öyle değil mi? Yani bunu demek istiyorum.”</p>
				<p class="normal">“Alırım, elbette.”</p>
				<p class="normal">“Görmüyor mu bunlar? Anlamıyorlar mı? Duman işareti olmazsa, burada öleceğiz. Şuna bak!”</p>
				<p class="normal">Küllerin üstünde bir sıcak dalgası titremekteydi; ama en küçük bir duman izi yoktu.</p>
				<p class="normal">“Bir ateşi bile yanık tutamıyoruz. Onların umurunda değil! Dahası da var...”</p>
				<p class="normal">Yoğun bir dikkatle, Domuzcuk’un terli yüzüne baktı:</p>
				<p class="normal">“Dahası da var: Kimi zaman benim de umurumda değil. Ya ben de ötekiler gibi olursam... Ya ben de umursamazsam. O zaman ne oluruz biz?”</p>
				<p class="normal">Derin bir sıkıntıya düşen Domuzcuk, gözlüğünü çıkardı:</p>
				<p class="normal">“Bilmiyorum, Ralph. İşleri yoluna koyup devam etmek zorundayız. İşte bu kadar. Büyükler böyle yapardı.”</p>
				<p class="normal">Artık derdini söylemeye başlayan Ralph, durmadan içini döküyordu:</p>
				<p class="normal">“Domuzcuk, bozuk olan nedir?”</p>
				<p class="normal">Domuzcuk, hayretle Ralph’a baktı:</p>
				<p class="normal">“Yani şey mi demek istiyorsun?..”</p>
				<p class="normal">“Hayır, o değil... Yani... Neden her şey böyle bozuluyor?”</p>
				<p class="normal">Domuzcuk, gözlüğünün camını ağır ağır silerek düşündü. Ralph’ın onu artık iyice kabul etmeye başladığını anlayınca, gururdan yüzü pembeleşti:</p>
				<p class="normal">“Bilmiyorum, Ralph. Herhalde onun yüzünden.”</p>
				<p class="normal">“Jack’ın mı?”</p>
				<p class="normal">“Jack’ın!”</p>
				<p class="normal">Jack adının söylenmesi de yasaklar arasına girmişti artık.</p>
				<p class="normal">Ralph, ağırbaşlı bir halle, evet dercesine başını salladı:</p>
				<p class="normal">“Evet” dedi. “Onun yüzünden herhalde.”</p>
				<p class="normal">Yakınlarındaki orman, bir patlama olmuşçasına gürültüyle doldu. Beyaz, kırmızı ve yeşil yüzlü şeytanımsı biçimler, uluyarak ormandan fırladılar. Küçükler, çığlık çığlığa kaçtılar. Göz ucuyla bakan Ralph, Domuzcuk’un koştuğunu gördü. Biçimlerden ikisi ateşe saldırınca, Ralph kendini korumaya hazırlandı; ama onlar, yarı yanık dalları kapıp kumsalda koşarak uzaklaştılar. Öteki üçü, gözlerini Ralph’a diktiler, kıpırdamadan durdular. En uzun boylusunun Jack olduğunu gördü. Jack çırılçıplaktı; üstünde boyadan ve bir kuşaktan başka bir şey yoktu.</p>
				<p class="normal">Ralph, nefes alabilecek duruma gelince, sordu:</p>
				<p class="normal">“Ne oluyor?”</p>
				<p class="normal">Jack, bu soruyu duymamış gibi, mızrağını havaya kaldırıp bağırmaya başladı:</p>
				<p class="normal">“Dinleyin hepiniz. Ben ve benim avcılarım, üstü yassı bir kayanın yanında, kumsalda oturuyoruz. Ava gidiyoruz, şölenler veriyoruz, hoş vakit geçiriyoruz. Benim kabileme katılmak isterseniz gelin, beni görün. Kabileye girmenize belki izin veririm, belki de vermem.”</p>
				<p class="normal">Jack duraklayıp, çevresine bakındı. Yüzünü örten boya maskesinin arkasında, utançtan da kurtulmuştu, kişiliğinin bilincinden de. Herkesle göz göze gelebiliyordu. Ralph, ateşten artakalan korların yanı başında, yarışa başlamaya hazır bir koşucu gibi dizüstü çökmüştü. Saçları ve kirliliğinden ötürü, yüzü yarı yarıya görülmüyordu. Eric’le Sam, orman kenarındaki bir hurma ağacının arkasında durumu gözetliyordu. Yüzme havuzunun yanında, küçüklerden biri, buruş buruş kıpkırmızı yüzüyle avaz avaz bağırıyordu. Ve Domuzcuk, elinde sıkı sıkı tuttuğu büyük şeytanminaresiyle, iskele biçimindeki büyük kayanın üstüne çıkmıştı.</p>
				<p class="normal">“Bu gece bir şölen veriyoruz. Bir domuz öldürdük, et var. Canınız isterse, gelip bizimle yiyebilirsiniz.”</p>
				<p class="normal">Tepelerinde, bulutların uçurumları arasında, gök gene gürledi. Jack ile yanında duran ve kim oldukları bilinmeyen iki vahşi sendelediler, başlarını kaldırıp yukarıya baktılar. Sonra toparlandılar. Küçük çocuk, hâlâ bağırmaktaydı. Jack, bir şey bekliyordu. Yanındakileri sıkıştırarak fısıldadı:</p>
				<p class="normal">“Hadi... Şimdi söyleyin.”</p>
				<p class="normal">İki vahşi bir şeyler mırıldandılar. Jack, sert bir sesle konuştu:</p>
				<p class="normal">“Haydi!”</p>
				<p class="normal">İki vahşi, birbirlerine baktılar; beraberce mızraklarını havaya kaldırıp, aynı anda konuştular:</p>
				<p class="normal">“Şef, söyleyeceğini söyledi.”</p>
				<p class="normal">Sonra üçü de döndü; koşarak uzaklaştı.</p>
				<p class="normal">Ralph ayağa kalktı; vahşilerin yok olduğu yere baktı. Eric’le Sam geldiler; dehşete düşmüşçesine fısıldıyorlardı:</p>
				<p class="normal">“Sandım ki...”</p>
				<p class="normal">“... Ben de...”</p>
				<p class="normal">“... Korktum.”</p>
				<p class="normal">Domuzcuk, denizkabuğu hâlâ elinde, kayanın üstünde duruyordu.</p>
				<p class="normal">Ralph, “Jack, Maurice ve Robert’ti bunlar” dedi. “Amma da eğleniyorlar!”</p>
				<p class="normal">“Az kalsın astım oluyordum.”</p>
				<p class="normal">“Yuh senin astımına!”</p>
				<p class="normal">“Jack’ı görünce, denizkabuğuna saldıracağından emindim. Neden böyle düşündüğümü bilmiyorum...”</p>
				<p class="normal">Çocuklar, beyaz denizkabuğuna sevgi dolu bir saygıyla baktılar. Domuzcuk, denizkabuğunu Ralph’a verdi. Küçükler alışık oldukları bu simgeyi görünce, geri dönmeye başladılar.”</p>
				<p class="normal">“Burada değil.”</p>
				<p class="normal">Törenimsi bir havaya gerek olduğunu hisseden Ralph, büyük kayaya doğru yöneldi. Ralph, kucağında şeytanminaresi, önden gidiyordu. Onun arkasında, çok ağırbaşlı bir halle Domuzcuk yürümekteydi. Domuzcuk’un arkasında ikizler, ikizlerin peşinden de küçükler ve öteki çocuklar geliyordu.</p>
				<p class="normal">“Oturunuz hepiniz. Ateş almak için, bize bir baskın yaptılar. Çok hoş vakit geçiriyorlar. Ne var ki...”</p>
				<p class="normal">Beyninde ansızın bir kepenk hızla inince, Ralph şaştı. Bir şey söylemek istemişti; ama kepenk inivermişti.</p>
				<p class="normal">“Ne var ki...”</p>
				<p class="normal">Çocuklar, ağırbaşlı bir halle ona bakıyorlardı. Ralph’ın yetersizliği konusunda kuşkuya düşüp, tedirgin olmamışlardı henüz. Ralph, o aptal saçlarını gözünün önünden itti, Domuzcuk’a baktı:</p>
				<p class="normal">“Ne var ki... Ha... Ateş! Ateş elbette!”</p>
				<p class="normal">Ralph gülmeye başladı; sonra durdu ve rahat rahat konuştu:</p>
				<p class="normal">“En önemli şey ateştir. Ateş olmazsa, kurtulamayız. Yüzüme savaş boyaları sürüp, vahşi olmayı ben de isterdim. Ne var ki, ateşi söndürmemek zorundayız. Bu adada en önemli şey ateştir. Çünkü, çünkü...”</p>
				<p class="normal">Ralph gene duraksadı. Çevresindeki sessizlik, şaşkınlık ve korkuyla doldu.</p>
				<p class="normal">Domuzcuk, ısrarla fısıldadı:</p>
				<p class="normal">“Kurtulmak.”</p>
				<p class="normal">“Evet, tamam. Ateş olmazsa kurtulamayız. Onun için, ateşin yanında kalıp, duman yapmalıyız.”</p>
				<p class="normal">Ralph susunca, kimse bir şey demedi. Bu kayanın üstünde öyle parlak söylevler verilmişti ki, Ralph’ın sözleri küçüklere bile pek basmakalıp geldi.</p>
				<p class="normal">Sonunda Bill, denizkabuğunu almak için elini uzattı:</p>
				<p class="normal">“Şimdi ateşi orada tepede yakamıyoruz... Orada tepede yakamadığımız için, ateş sönmesin diye daha çok kişi gerekiyor. Bu şölene gidelim, ateşle başa çıkamadığımızı söyleyelim onlara. Sonra, ava çıkmak falan filan... Yani vahşi olmak demek istiyorum... Bu çok hoş, çok yaman bir oyundur herhalde...”</p>
				<p class="normal">Eric’le Sam, denizkabuğunu aldılar:</p>
				<p class="normal">“Bill’in dediği gibi, çok eğlenceli olmalı... Bizi çağırdığına göre...”</p>
				<p class="normal">“... Şölene çağırdı...”</p>
				<p class="normal">“... Et... Çıtır çıtır...”</p>
				<p class="normal">“... İsterdim et yemek...”</p>
				<p class="normal">Ralph elini kaldırdı:</p>
				<p class="normal">“Neden biz de et bulmuyoruz?”</p>
				<p class="normal">İkizler birbirlerine baktılar. Soruyu Bill yanıtladı:</p>
				<p class="normal">“Cengele gitmek istemiyoruz.”</p>
				<p class="normal">Ralph yüzünü buruşturdu:</p>
				<p class="normal">“O... Biliyorsunuz... Gidiyor.”</p>
				<p class="normal">“O bir avcıdır. Onların hepsi avcı. Onlar başka.”</p>
				<p class="normal">Bir süre kimse konuşmadı. Sonra Domuzcuk, gözlerini kuma dikip homurdandı:</p>
				<p class="normal">“Et...”</p>
				<p class="normal">Ağırbaşlı hallerle oturan küçüklerin, eti düşündükçe ağızları sulanıyordu. Tepelerinde, gök gürültüsünün topları yeniden atıldı ve hurma ağaçlarının kupkuru yaprakları, ansızın esen rüzgârda çatırdadı.</p>
				<p class="normal">“Aptal bir küçük oğlansın sen” dedi Sineklerin Tanrısı. “Cahil ve aptal bir küçük oğlandan başka bir şey değilsin.”</p>
				<p class="normal">Simon, ağzında şişen dilini oynattı ama bir şey söylemedi.</p>
				<p class="normal">“Öyle değil mi?” diye sordu Sineklerin Tanrısı. “Aptal bir küçük oğlandan başka bir şey değilsin.”</p>
				<p class="normal">Simon, aynı sessiz sesle karşıladı bu soruyu.</p>
				<p class="normal">“Peki öyleyse” dedi Sineklerin Tanrısı. “Koşup ötekilerle oynasan, daha iyi olur. Onlar, kafadan çatlak sanıyorlar seni. Ralph’ın seni kafadan çatlak sanmasını istemezsin, değil mi? Sen Ralph’ı çok seversin, değil mi? Domuzcuk’u da, Jack’ı da?”</p>
				<p class="normal">Simon, başını hafif kaldırmıştı. Gözlerini ayıramıyordu Sineklerin Tanrısı’ndan ve Sineklerin Tanrısı gözlerinin önünde boşlukta asılıydı.</p>
				<p class="normal">“Ne yapıyorsun burada, tek başına? Korkmuyor musun benden?”</p>
				<p class="normal">Simon titredi.</p>
				<p class="normal">“Sana yardım edecek kimse yok. Ben varım ancak. Bense, canavarım.”</p>
				<p class="normal">Simon, ağzını zorla kımıldattı; duyulabilecek bir söz söyledi:</p>
				<p class="normal">“Bir değneğe takılmış domuz başı.”</p>
				<p class="normal">Baş, “Canavarın avlanıp öldürülebilecek bir şey olduğunu sanmak da nereden aklınıza geldi!” dedi.</p>
				<p class="normal">Ormanda ve Simon’un belli belirsiz görebildiği başka yerlerde, bir kahkahanın gülünç taklidi çınladı bir iki saniye.</p>
				<p class="normal">“Sen biliyordun, değil mi? Sizlerin bir parçası olduğumu biliyordun? Sizlere öyle yakın, öyle yakın, öyle yakınım ki! Her şeyin bozuk gitmesinin nedeniyim ben. Bunu biliyorsun, değil mi?”</p>
				<p class="normal">Kahkaha yeniden ürperircesine çınladı.</p>
				<p class="normal">“Hadi” dedi Sineklerin Tanrısı; “ötekilerin yanına git de, unutalım bu olup bitenleri.”</p>
				<p class="normal">Simon’un başı boşlukta sallanmaktaydı. Değneğe takılı rezil şeye özenircesine, gözleri yarı kapalıydı. Bir nöbet geçireceğini biliyordu. Sineklerin Tanrısı, bir balon gibi şişiyordu.</p>
				<p class="normal">“Gülünç bir şey bu. Oraya gitsen de gene ancak benimle karşılaşacağını pekâlâ biliyorsun... Onun için kaçmaya kalkma!”</p>
				<p class="normal">Simon’un bedeni bir yay gibi gerilmiş, kaskatı kesilmişti. Sineklerin Tanrısı, bir öğretmen sesiyle konuştu:</p>
				<p class="normal">“Yeterince ileri gitti bu iş. Benim zavallı yolunu şaşırmış çocuğum, benden daha mı iyi bileceksin yoksa?”</p>
				<p class="normal">Bir duraklama oldu.</p>
				<p class="normal">“Haberin olsun öfkeleneceğim. Anladın mı? Seni istemiyorlar. Anladın mı? Biz eğleneceğiz bu adada. Anladın mı? Biz eğleneceğiz bu adada! Onun için, bir haltlar çevirmeye kalkma, benim zavallı yolunu şaşırmış çocuğum, yoksa...”</p>
				<p class="normal">Simon, koskocaman bir ağzın içine bakar buldu kendini. Bu ağzın içinde bir karanlık vardı, yayılan bir karanlık.</p>
				<p class="normal">“...Yoksa” dedi Sineklerin Tanrısı, “seni yok ederiz. Anladın mı? Jack, Roger, Maurice, Robert, Bill, Domuzcuk ve Ralph. Yok ederiz. Anladın mı?”</p>
				<p class="normal">Simon ağzın içindeydi. Düştü, bayıldı.</p>
				</body>
</html>