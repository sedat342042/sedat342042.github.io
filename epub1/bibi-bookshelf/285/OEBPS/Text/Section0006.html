<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Agatha Christie _ Ve Perde İndi (Curtain)</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre3" id="sigil_toc_id_2">3</h1>

  <p class="block_5">Bir iki dakika Poirot'ya üzüntüyle baktım. Sonra da, "Hayır," dedim "İşlenmeyecek. Sen buna engel olacaksın." Böylece yaptığı açıklama ya karşı tepki göstermiş oluyordum.</p>

  <p class="block_5">Poirot bana sevecenlikle baktı. "Sadık dostum... Bana olan güve nini ne kadar takdir ediyorum bilsen. Ama bu kez bana bu kadar, güvenmekte haklı olduğundan pek de emin değilim."</p>

  <p class="block_5">"Saçma. Cinayete tabii ki engel olabilirsin."</p>

  <p class="block_5">"Bir dakika düşün, Hastings." Poirot'nun sesi ciddiydi.</p>

  <p class="block_5">"Evet, insan bir katili yakalayabilir... Ama bir cinayete nasıl engel olabilir?"</p>

  <p class="block_5">"Şey, sen... sen... şey, yani... önceden biliyorsan..." Şaşkın şaşkın sustum. Çünkü birdenbire güçlükleri anlamıştım.</p>

  <p class="block_5">Poirot, "Anlıyorsun ya?" dedi. "Sorun bu kadar basit değil. Aslında bu işin üç yolu vardır: Bir... kurbana ihtarda bulunursun. Onun tetikte olmasını sağlarsın. Ama bu yöntem daima başarılı olmaz. Çünkü bazı insanları ciddi bir tehlikeyle karşı karşıya olduklarına ikna etmek inanılmayacak kadar zordur. Özellikle bu tehlike kaynağının onların sevdikleri bir yakınları olduğuna inandırmak. Öfkelenirler ve sözlerine inanmaya da yanaşmazlar. İkinci yol şudur: Katile ihtarda bulunursun. Biraz gizli kapaklı bir şekilde, 'Senin niyetini biliyorum,' dersin. 'Eğer şu kimse ölürse, dostum sen de muhakkak darağacını boylarsın. Bu ekseri birinci yöntemden daha başarılı olur. Ama bunun da işe yaramadığı çoğu zaman görülür. Çünkü dostum, bir katil yeryüzündeki yaratıkların en kendini beğenmişidir. Bir katil, daima herkesten çok daha akıllı olduğunu... hiçbir zaman kendisinden şüphelenmeyeceklerini... polisin şaşırıp kalacağını düşünür. Bu yüzden de ihtarına rağmen yine de bildiğini okur. Sende sadece daha sonra onu astırmak zevkine erişirsin." Bir an durdu. Sonra da düşünceli düşünceli ekledi. "Hayatımda iki kez bir katile ihtarda bulundum. Bir kere Mısır'da, bir defa da başka bir yerde. Ama her iki vakada da cani kurbanını öldürmeye kararlıydı... Burada da öyle olabilir."</p>

  <p class="block_5">Ona hatırlattım. "Üçüncü bir yol olduğunu söylemiştin."</p>

  <p class="block_5">"Ah, evet. Ama bunun için de çok zekice davranmak gerek. Darbenin nasıl ve ne zaman indirileceğini tam tamına tahmin etmelisin. Ve en uygun psikolojik anda işe karışmaya hazır olmalısın. Katili, suçüstü değilse bile, maksadı şüphe götürmeyecek bir şekilde yakalamalısın." Poirot konuşmasını sürdürdü. "Ve bu çok zor ve nazik bir iştir, bundan emin olabilirsin, dostum. Ve bunun başarılı olacağını da garanti edemem! Belki de kendini beğenmiş bir adamım. Ama kendimi bu kadar da beğenmem."</p>

  <p class="block_5">"Burada hangi yolu denemek niyetindesin?"</p>

  <p class="block_5">"Belki de üçünü birden. En zor olanı birincisi." "Neden? Bana bu en kolayı gibi gelmişti." "Evet... Kurban adayının kim olduğunu bildiğin takdirde. Ama durumun farkında değil misin, Hastings? Ben burada, kurbanın kim olduğunu bilmiyorum."</p>

  <p class="block_5">"Ne?" Düşünmeden bağırmıştım. Sonra durumun zorluğunu anlamaya başladım. O bir seri cinayeti birbirine bağlayan gizli bir bağ vardı herhalde. Olmalıydı. Ama bu bağın ne olduğunu bilmiyorduk. Sebep, o çok önemli olan cinayet nedeni belli değildi. Bunu bilmeden de kimin tehlikede olduğunu tahmin edemezdik.</p>

  <p class="block_5">Poirot durumun güçlüğünü kavramaya başladığımı yüzümden anlamıştı. Başını salladı. "Görüyorsun ya, dostum? Bu pek de kolay değil." "Evet," dedim. "Bunu görüyorum... O değişik cinayetler arasında henüz bir bağ kuramadın mı?"</p>

  <p class="block_5">Poirot başını salladı. "Hiç kuramadım."</p>

  <p class="block_5">Yine düşündüm. A.B.C. cinayetlerinde alfabetik olduğu iddia edilen vakalarla karşılaşmıştık. Ama sonra da işin içyüzünün tamamıyla bambaşka olduğu ortaya çıkmıştı.</p>

  <p class="block_5">"Sebep uzun vadeli bir şey olmasın?" diye sordum. "Parayla ilgili bir şey. Evelyn Carlisle olayında olduğu gibi?"</p>

  <p class="block_5">"Hayır. İlk iş olarak parayla ilgili nedenleri araştırdığımdan emin olabilirsin, Hastings."</p>

  <p class="block_5">Bu doğruydu. Poirot para konusunda daima kuşkucuydu.</p>

  <p class="block_5">Yine düşündüm. İntikam? Bu olaylara daha uyuyordu. Ama yine de bu açıdan olayları birbirine bağlayacak bir şey yoktu. Sebepsiz oldukları sanılan bir dizi cinayetle ilgili bir yazı okumuştum. Onu hatırladım. Aslında kurbanlar bir davada jüri üyeleriydiler. Ve cinayetler de onları suçlu bularak mahkûm ettirdikleri bir adam tarafından işlenmişti. Bana, böyle bir şey bu duruma uyarmış gibi geldi. Bu fikri kendime sakladığımı utanarak itiraf ediyorum. Poirot'ya esrarı çözdüğümü açıklamak gururumu çok okşayacaktı.</p>

  <p class="block_5">Onun yerine sordum. "Şimdi bana söyle: X kim?" Poirot beni çok öfkelendiren kararlı bir tavırla başını salladı. "İştt bunu söylemeyeceğim, dostum."</p>

  <p class="block_5">"Saçma. Neden söylemeyecekmişsin?"</p>

  <p class="block_5">Poirot'nun gözlerinde neşeli bir pırıltı belirdi. "Çünkü, mon eher, sen yine o eski Hastings'sin. Yüzün hâlâ bütün düşüncelerini, duygularını olduğu gibi yansıtıyor. Oturup, ağzın bir karış açık X'e bakmanı, yüzünden açık açık, 'Bu... bu baktığım kimse... bir katil,' diye düşündüğünün anlaşılmasını istemiyorum."</p>

  <p class="block_5">"Gerektiği zaman duygularımı saklamasını pekâlâ bilirim. Bunu sen de kabul etmelisin."</p>

  <p class="block_5">"Duygularını saklamaya kalkıştığın zaman her şey daha da kötü olur. Hayır, hayır, dostum, sen ve ben izimizi belli etmemeliyiz. Sonra... zamanı gelince saldırıya geçeriz."</p>

  <p class="block_5">"Seni ihtiyar iblis," dedim. "Kızarsam..."</p>

  <p class="block_5">Kapıya vurulduğu için sözlerimizi tamamlayamadım.</p>

  <p class="block_5">Poirot seslendi. "Giriniz." Kızım Judith'di gelen.</p>

  <p class="block_5">Size Judith'i tarif etmeyi isterdim. Ama böyle şeyleri pek bilmem.</p>

  <p class="block_5">Judith uzun boyludur. Başını dimdik tutar. Siyah düz kaşları vardır. Yanak ve çenesi biçimlidir. Esmer yüzü adeta haşin ifadelidir. Çok ciddi, hatta karşısındakini biraz da aşağı görüyormuş gibi bir tavır takınır. Ben onda trajedilere yakışacak bir hal olduğunu da düşünürüm.</p>

  <p class="block_5">Kızım gelip beni öpmedi. Öyle bir kız değildir o. Yalnızca bana gülümseyerek, "Merhaba baba," dedi.</p>

  <p class="block_5">Çekingen, hatta utangaç bir tavırla gülümsüyordu. Duygularını belli etmemesine rağmen bu tebessümü beni gördüğüne sevindiğini düşünmeme neden oldu.</p>

  <p class="block_5">"Eh..." dedim. Gençlerin yanında daima olduğu gibi kendimi pek aptal bulmaya başlamıştım. "İşte geldim."</p>

  <p class="block_5">Judith, "Bu da çok zeki olduğunu gösterir, hayatım," diye yanıtladı.</p>

  <p class="block_5">Poirot, "Ona yemekleri anlatıyordum," dedi.</p>

  <p class="block_5">Judith sordu. "Yemekler çok mu kötü?"</p>

  <p class="block_5">"Bunu sormaman gerek, yavrum. Yani sen deney tüpleri ve mikroskoplardan başka hiçbir şey düşünmüyor musun? Orta parmağına mavi odun alkolü bulaşmış. Midesiyle ilgilenmemen kocan için hiç de hoş bir şey olmaz."</p>

  <p class="block_5">"Evleneceğimi hiç sanmıyorum." "Pekâlâ da evleneceksin. Tanrı seni neden yarattı?" Judith, "Birçok şey yapmam için yarattığını umarım," dedi. "Bunların başında da evlilik gelir."</p>

  <p class="block_5">Judith, "Pekâlâ," diye mırıldandı. "Siz bana iyi bir koca bulun. Ben de onun midesiyle yakından ilgilenirim."</p>

  <p class="block_5">Poirot, "Benimle alay ediyor," dedi. "İlerde bir gün yaşlıların ne kadar akıllı olduklarını anlayacak."</p>

  <p class="block_5">Kapıya tekrar vuruldu ve Dr. Franklin içeri girdi. Otuz beş yaşlarında, uzun boylu, kemikli, kızılımsı saçlı, mavi gözlü genç bir adamdı. Çenesinin biçiminden ne kadar azimli ve inatçı olduğu anlaşılıyordu. Hayatımda onun kadar sakar bir insan hiç görmedim. Daima dalgınlıkla şuraya buraya çarpıyordu.</p>

  <p class="block_5">Poirot'nun sandalyesinin yanındaki paravanaya tosladı. Sonra başını hafifçe çevirerek, "Pardon..." dedi paravanaya.</p>

  <p class="block_5">İçimden gülmek geldi, ama Judith'in gayet ciddi bir tavırla durduğunu fark ettim. Herhalde doktorun bu haline çoktan alışmıştı o. Judith, "Babamı hatırlıyorsun tabii," dedi. Dr. Franklin irkildi. Telaşla geriledi. Gözlerini kısarak bana baktı. Sonra elini uzatarak, beceriksizce bir tavırla, "Tabii, tabii," dedi. "Nasılsınız? Geleceğinizi duymuştum..." Judith'e döndü. "Dinle, yemek için giyinmemiz şart mı? Buna gerek yoksa o zaman yemekten sonra da biraz çalışabiliriz. O lamlardan birkaç tane daha hazırlasak..." Judith, "Hayır," dedi. "Ben babamla konuşmak istiyorum." "Ah, evet. Tabii, tabii." Dr. Franklin birdenbire özür dilermiş gibi gülümsedi. Tebessümü çocuksuydu. "Afedersiniz... İşe öylesine dalıyorum ki. Affedilecek bir şey değil bu. Beni bencilleştiriyor. Affedersiniz." Saat çalmaya başlamıştı. Franklin telaşla buna bir göz attı. "Allahım! O kadar geç olmuş mu? İşte şimdi başım derde girecek. Barbara'ya yemekten önce kendisine kitap okuyacağıma dair söz vermiştim." Gülerek bize baktı. Telaşla dışarı fırlarken kapının kenarına çarptı. "Bayan Franklin nasıl?" diye sordum.</p>

  <p class="block_5">Judith, "Her zamanki gibi," dedi. "Hatta daha da kötü."</p>

  <p class="block_5">Mırıldandım. "Onun böyle hasta olması üzülecek bir şey."</p>

  <p class="block_5">Judith, "Bir doktoru çıldırtacak bir şey bu," dedi. "Doktorlar sağlıklı insanlardan hoşlanırlar."</p>

  <p class="block_5">Bağırdım. "Siz gençler de ne kadar acımasız oluyorsunuz!"</p>

  <p class="block_5">Judith soğuk soğuk, "Ben sadece bir gerçeği açıklıyordum," dedi.</p>

  <p class="block_5">Poirot atıldı. "Her şeye rağmen, iyi doktorumuz karısına kitap okumak için telaşla koştu."</p>

  <p class="block_5">Judith homurdandı. "Budalalık! Eğer Barbara kitap okunmasını istiyorsa, bu işi kendisine bakan hemşire çok iyi başarır. Ben şahsen birinin bana yüksek sesle kitap okumasından nefret ederdim."</p>

  <p class="block_5">"Zevkler değişir," dedim.</p>

  <p class="block_5">Judith, "Barbara Franklin, çok aptal," diye yanıtladı.</p>

  <p class="block_5">Poirot, "Yavrum," dedi. "İşte bu konuda seninle aynı kanıda değilim."</p>

  <p class="block_5">"Barbara Franklin, en bayağı romanlardan başka hiçbir şey okumuyor. Kocasının işiyle hiç ilgilenmiyor. Son fikir akımlarından haberi yok. Kimi bulursa hemen sağlığından söz etmeye başlıyor."</p>

  <p class="block_5">Poirot, "Ben yine de aynı şeyi söyleyeceğim," dedi. "Kadın gri hücrelerini senin hiç bilmediğin bir şekilde kullanıyor."</p>

  <p class="block_5">Judith dudak büktü. "Pek nazlı ve cilveli biri. Kim kim kırıtıyor. Siz herhalde öyle kadınlardan hoşlanıyorsunuz, Poirot Amca!"</p>

  <p class="block_5">"Ne münasebet," diye bağırdım. "Poirot iriyarı, gösterişli, Beyaz Rusları tercih eder."</p>

  <p class="block_5">"Demek sırlarımı böyle açıklıyorsun, Hastings? Judith, baban da kızıl saçlılara pek meraklıdır. Bu yüzden de başı kaç kez derde girdi."</p>

  <p class="block_5">Judith ikimize bakarak hoşgörüyle gülümsedi. "Ne acayip insanlarsınız," diyerek döndü.</p>

  <p class="block_5">Ben de ayağa kalktım. "Bavullarımı açmam gerek. Yemekten önce bir banyo yapmam da iyi olur."</p>

  <p class="block_5">Poirot hemen yakınındaki zile bastı. Bir iki dakika sonra bir uşak içeri girdi. Onu görünce şaşırdım. Adam bir yabancıydı.</p>

  <p class="block_5">"A! George nerede?"</p>

  <p class="block_5">Poirot'nun uşağı George yıllardan beri onun yanındaydı. "George ailesinin yanına gitti. Babası hastaymış. Bir süre sonra tekrar bana döneceğini umarım. O sırada..." Yeni uşağına gülümsedi.</p>

  <p class="block_5">"Curtiss bana bakıyor."</p>

  <p class="block_5">Curtiss de saygılı bir tavırla gülümsedi. İriyarı, aptalca suratlı bir adamdı.</p>

  <p class="block_5">Kapıdan çıkarken Poirot'nun içinde kâğıtlar olan evrak çantasını dikkatle kilitlediğini tark ettim.</p>

  <p class="block_5">Koridoru aşarak odama giderken kafam karmakarışıktı.</p>
</body>
</html>
