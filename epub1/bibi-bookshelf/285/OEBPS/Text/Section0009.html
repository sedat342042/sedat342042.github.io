<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Agatha Christie _ Ve Perde İndi (Curtain)</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre3" id="sigil_toc_id_5">6</h1>

  <p class="block_5">Poirot'nun erkenden yatması gerekti. Onu uyumaya bırakarak, aşağıya indim. Ama daha önce durarak uşak Curtiss'le biraz konuştum.</p>

  <p class="block_5">Kafası ağır çalışan, fakat becerikli ve güvenilir, sakin bir adamdı. Poirot, Mısır'dan döndüğünden beri onun yanında çalışıyordu. Bana arkadaşımın sağlığının oldukça iyi sayılacağını söyledi. Çünkü zaman zaman Poirot korkutucu kalp krizleri geçiriyordu. Ve kalbi şu son aylarda iyice bozulmuştu. Gitgide bozulan bir motor gibiydi bu.</p>

  <p class="block_5">Ah, neyse, güzel bir hayat sürmüştü Poirot. Ama yokuş aşağı her adımda kahramanca savaşan eski arkadaşımın halini düşündükçe kalbim de burkuluyordu. Şimdi bile, sakat ve zayıf olmasına rağmen, o amansız cesareti onu pek usta olduğu o oyunu oynamaya zorluyordu.</p>

  <p class="block_5">Huzursuz bir halde aşağıya indim. Poirot'suz bir hayatı düşünemiyordum hiç kuşkusuz.</p>

  <p class="block_5">Salonda bir oyun yeni sona eriyordu. Beni briçe katılmaya davet ettiler. Oyalanacağımı düşünerek razı oldum. Boyd-Cârrington oyundan çıkmıştı. Norton, albay ve Bayan Luttrell'in karşısına geçtim.</p>

  <p class="block_5">Bayan Luttrell, "Ne dersiniz, Bay Norton?" diye sordu. "Sizinle ortak olup, şu ikisine karşı oynayalım mı? Son defaki ortaklığımız çok başarılı olmuştu..."</p>

  <p class="block_5">Norton nazik nazik gülümsedi. Sonra da kart çekmemizin belki de iyi olacağına dair bir şeyler mırıldandı.</p>

  <p class="block_5">Bayan Luttrell razı oldu ama istemeye istemeye sanırım.</p>

  <p class="block_5">Norton'la ben, Luttrell'lere karşı oynamaya başladık. Bunun Bayan Luttrell'in hiç hoşuna gitmediğini fark ettim. Dudağını ısırdı. O şirinliği ve yapma İrlandalı aksanı kayboldu.</p>

  <p class="block_5">Bunun nedenini çok geçmeden anladım. Daha sonraları Albay Luttrell'le sık sık briç oynadım. Aslında adam fena bir oyuncu da değildi. 'Orta karar' diye tanımlayacağım bir briççiydi o. Ama unutkandı. Bu yüzden zaman zaman gerçekten ciddi hatalar da yapıyordu. Karısıyla ortak olduğu zaman hataların ardı arkası kesilmiyordu. Adamın kadından çok çekindiği belliydi. Bu yüzden de üç misli daha kötü oynuyordu. Bayan Luttrell ise gerçekten iyi bir oyuncuydu. Ama açıkçası hiç de hoşa gidecek bir oyuncu değildi o. Akla gelecek her fırsattan faydalanıyor, hasmı bilmediği zaman bazı Kaidelere aldırmıyor, ama işine geldiği takdirde bunları hemen uyguluyordu. Ayrıca hiç çekinmeden ustalıkla, hasmının eline çabucak bir göz atmasını da biliyordu. Yani kısacası kadın kazanmak için oynuyordu.</p>

  <p class="block_5">Ve kısa bir süre sonra Poirot'nun 'zehirli dil'den neyi kastetmiş olduğunu da anladım. Bayan Luttrell oyun oynarken kendisine hâkim olamıyordu. Zavallı kocasının yaptığı her hata kadının o zehirli diliyle aklına gelen her şeyi söylemesine sebep oluyordu. Hem Norton ve hem de benim için çok sıkıcı bir şeydi bu. Oyun sona erince bayağı sevindim.</p>

  <p class="block_5">İkimiz de saatin geç olduğunu ileri sürerek yeni bir oyuna başlamaya yanaşmadık.</p>

  <p class="block_5">Oradan uzaklaşırken Norton biraz da ihtiyatsızlık ederek duygularını açıklayıverdi. "Hastings, ne korkunç şey bu! Kadının, o zavallı adamcağızı böyle azarlaması çok sinirime dokunuyor. Üstelik Luttrell bütün o azarlara sessizce katlanıyor. Zavallı adamcağız. Hindistan'da etrafa sert emirler veren bir albay hali yok onda."</p>

  <p class="block_5">Norton ihtiyatsızca sesini yükseltmişti. "Hişşş..." diye ihtar ettim. Albay Luttrell onun bu sözlerini duyabilirdi.</p>

  <p class="block_5">"Çok kötü bir şey bu."</p>

  <p class="block_5">Öfkeyle, "Adam kadını baltayla doğradığı takdirde kendisine hak vereceğim," dedim.</p>

  <p class="block_5">Norton başını salladı. "O böyle bir şey yapamaz. Yuları kadının eline vermiş bir kere. Bundan sonra daima böyle olacak. 'Evet, hayatım... Hayır, hayatım...' diyecek. Bıyığını çekiştirerek, uysal uysal, meler gibi konuşacak. Kendisini tabuta yatırıncaya kadar böyle gidecek bu. Adam artık istese de bir şey yapamaz."</p>

  <p class="block_5">Kederli kederli başımı salladım. Norton'un haklı olduğunu düşünüyordum. Dışardan gelen bir sesle irkildim. "Bahçede biri mi var. Herkes yatmadı mı?"</p>

  <p class="block_5">Norton cevap vermeden önce bir an durakşadı. "Şey... ah... Herkesin evde olduğunu sanmıyorum."</p>

  <p class="block_5">Ansızın ani bir kuşkuyla sarsıldım. "Kim dışarda?"</p>

  <p class="block_5">"Kızınız sanırım... Şey... bir de... Allerton." Norton kayıtsızca bir tavırla konuşmaya çalışmıştı.</p>

  <p class="block_5">Ama Poirot'yla yaptığım konuşmadan hemen sonra aldığım bu haber birdenbire endişelenmeme neden oldu. Judith'im o tipte bir adama kanmazdı. Muhakkak ki Allerton'un içyüzünü anlayıverirdi.</p>

  <p class="block_5">Soyunurken kendi kendime bunu yineleyip durdum. Ama o vuzuhsuz endişem yine de geçmedi. Uyuyamadım... Sağa sola dönüp durdum.</p>

  <p class="block_5">Gece duyulan kuşkular daima abartılı bir hal alır. Yeniden umutsuzluğa kapıldım. Kendimi yine yapayalnız hissediyordum. Sevgili karım sağ olsaydı... Yıllar boyunca daima onun aklına güvenmiştim. Kanm, çocuklar konusunda daima anlayışlı ve mantıklı bir şekilde davranmıştı.</p>

  <p class="block_5">O olmadığı için şimdi kendimi pek yetersiz ve aciz hissediyordum. Artık çocukların mutluluğu ve güveni benim sorumluluğumdu. Ben bu konuda başarılı olabilecek miydim? Aslında zeki bir insan değildim. Şaşırıyor, hatalar yapıyordum. Judith, mutlu olma fırsatını kaçırdığı, ıstırap çektiği takdirde...</p>

  <p class="block_5">Umutsuzca elektriği yaktım. Yatakta doğrulup oturdum.</p>

  <p class="block_5">Bunu böyle sürdürmenin bir faydası yoktu. Uyumam gerekti. Yataktan kalkarak lavaboya gittim. Orada duran aspirin kutusuna tereddütle baktım.</p>

  <p class="block_5">Hayır, bana aspirinden daha kuvvetli bir şey gerekti. Herhalde Poirot'da uyku ilacı vardır, diye düşündüm. Koridordan geçerek onun kapısına gittim. Bir an orada kararsızca durdum. Arkadaşımı uyandırmak günahtı.</p>

  <p class="block_5">Öyle tereddütle beklerken bir ayak sesi duyarak döndüm. Allerton koridordan bana doğru geliyordu. Işık bir hayli sönüktü. Adam iyice yaklaşıncaya kadar onun yüzünü seçemedim. Ben bir süre adamın kim olduğunu düşündüm. Sonra Allerton'u fark ettim ve bütün vücudum da kaskatı kesildi. Çünkü adam kendi kendine gülüyordu. O tebessümü hiç hoşuma gitmedi.</p>

  <p class="block_5">Sonra bana bakarak kaşlarını kaldırdı. "A, Hastings, hâlâ yatmadınız mı?"</p>

  <p class="block_5">Kısaca, "Uyuyamadım," dedim.</p>

  <p class="block_5">"Hepsi bu mu? Ben bu işi hemen hallederim. Benimle gelin."</p>

  <p class="block_5">Allerton'un peşi sıra onun odasına girdim. Bu benimkinin hemen yanındaydı. Acayip bir merak bu adamı iyice yakından incelemeye zorluyordu beni.</p>

  <p class="block_5">"Siz de geç yatıyorsunuz galiba!" dedim.</p>

  <p class="block_5">"Ben hayatımda hiçbir zaman erkenden yatmadım. Özellikle eğlence olduğu zaman. Bu güzel geceler ziyan edilmek için yaratılmamış." Bir kahkaha attı.</p>

  <p class="block_5">Gülüşünden tiksiniyordum. Allerton'un peşinden banyoya gittim. Adam, küçük bir dolabı açarak, bir şişe çıkardı. İçinde birtakım haplar vardı bunun.</p>

  <p class="block_5">"İşte... Fevkalade bir ilaçtır bu. Mışıl mışıl uyuyacak... Üstelik nefis rüyalar da göreceksiniz. Bu 'Slumberil' denilen nesne şahane bir şey. İlacın adı bu."</p>

  <p class="block_5">Sesindeki heyecan hafifçe irkilmeme sebep oldu. Bu adam aynı zamanda uyuşturucu madde mi kullanıyordu. Kararsızca, "Bu... tehlikeli değil mi?" diye sordum.</p>

  <p class="block_5">"Fazla aldığınız takdirde tabii tehlikeli. Fazlası zehir etkisi yapıyor." Gülümsedi. Dudaklarının kenarı hiç de hoşa gitmeyecek bir şekilde yukarıya doğru kıvrıldı.</p>

  <p class="block_5">"Bu ilacı reçetesiz vereceklerini hiç sanmıyorum," dedim.</p>

  <p class="block_5">"Gerçekten bunu reçetesiz alamazsınız dostum. Yani... siz alamazsınız açıkçası. Benim bu bakımlardan bazı ahbaplarım vardır."</p>

  <p class="block_5">Belki benimki budalalıktı ama bazen içimden geldiği gibi hareket ederim ben. Dayanamayarak, "Yanılmıyorsam siz Etherington'u tanıyordunuz," dedim.</p>

  <p class="block_5">Aynı anda pek de boşa atmamış olduğumu fark ettim. Allerton'un bakışları sertleşti. Beni ihtiyatlı bir tavırla süzüyordu şimdi. Sonra, "Ah, evet," diye mırıldandı. "Etherington'u bilirdim." Sesi değişmişti. Yapmacıklı bir neşeyle konuşuyordu şimdi, "Zavallı adam.." Ben bir şey söylemeyince devam etti. "Etherington uyuşturucu madde kullanıyordu tabii. Ama fazla ileri gitti. İnsan ne zaman durması gerektiğini bilmelidir. Fakat Etherington bunu bilemiyordu. Kötü bir şeydi bu. Aslında karısı şanslıydı. Eğer jüri ona acımasıydı, kendisini asarlardı." Bana birkaç tablet verdi. "Etherington'u iyi tanır mıydınız?"</p>

  <p class="block_5">Gerçeği söyledim. "Hayır..."</p>

  <p class="block_5">Bir an ne diyeceğini bilmiyormuş gibi durakladı. Sonra da neşeyle hafifçe gülerek işi idare etti. "Acayip bir insandı o. Pek de iyi olduğu söylenemezdi. Ama eğlenceli bir ahbaptı bazen."</p>

  <p class="block_5">Tabletler için Allerton'a teşekkür ederek odama döndüm.</p>

  <p class="block_5">Işığı söndürerek yatarken kendi kendime aptallık edip etmediğimi sordum.</p>

  <p class="block_5">Çünkü birdenbire X.'in Allerton olduğuna karar vermiştim. Hemen hemen emindim bundan. Ve adama bu kuşkumu da belli etmiştim.</p>
</body>
</html>
