<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Agatha Christie _ Ve Perde İndi (Curtain)</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre3" id="sigil_toc_id_9">11</h1>

  <p class="block_5">O akşamüzeri Poirot bana, "Seni kaygılandıran bir şey mi var, dostum?" diye sordu.</p>

  <p class="block_5">Ona cevap vermeyerek, "Hayır," der gibi başımı salladım. Poirot'yu tamamıyla kişisel olan dertlerimle sıkmaya hiçbir hakkım olmadığını düşünüyordum. Zaten o da bana bu konuda yardım edemezdi. Judith, Poirot'nun öğütlerini gençlerin, yaşlıların iç sıkıcı tavsiyeleri karşısında tanıdıkları o neşeli kayıtsızlıkla dinlerdi. Judith, benim Judith'im...</p>

  <p class="block_5">O gün neler çektiğimi şimdi anlatmak olanaksız. Daha sonra olanları düşündüğüm zaman bunları Styles Köşkü'nün havasındaki kötülüğe bağladım. Orada insan çok kötü şeyler hayal ediyordu. Sonra yalnız geçmiş değil, tehlikeli bir gelecek de yaşanıyordu köşkte. Bir cinayetin ve bir katilin gölgesi evi karartıyordu.</p>

  <p class="block_5">Bence katil Allerton'du ve Judith de ona âşık olmak üzereydi! İnanılmayacak, korkunç bir şeydi bu. Ve ben ne yapacağımı da bilmiyordum.</p>

  <p class="block_5">Öğle yemeğinden sonra Boyd-Carrington beni bir kenara çekti. Adam konuya girmeden önce sözü ağzında geveleyip durdu. Ve sonunda kesik kesik, "İşinize karışmak istemem," dedi. "Fakat bence kızınızla biraz konuşmanız gerek. Ona ihtarda bulunun. O Allerton denilen adamı biliyorsunuz. Çok kötü bir şöhreti var onun. Judith ise... yani onun hali ciddi değil."</p>

  <p class="block_5">Çocukları olmayan bu adamlar için her şey kolaydı. Judith'e ihtarda bulunacaktım demek?</p>

  <p class="block_5">Bunun bir faydası olur muydu? Bu durumu daha da kötü bir hale sokmaz mıydı?</p>

  <p class="block_5">"Ah, Kül Kedisi sağ olsaydı... O ne yapması, ne söylemesi gerektiğini bilirdi..."</p>

  <p class="block_5">Dilimi tutmayı, hiçbir şey söylememeyi istediğimi itiraf ediyorum. Ama sonra düşününce bunun korkaklık olduğuna karar verdim. Judith'Ie açık açık konuşmak hiç de hoş olmayacaktı. Anlayacağınız, uzun boylu güzel kızımdan bayağı"çekiniyordum ben.</p>

  <p class="block_5">Gitgide artan bir kaygıyla bahçede bir aşağı bir yukarı dolaşmaya başladım. Sonunda ağır ağır gül bahçesine doğru gittim. Ve orada karar verme benim elimden alındı. Çünkü banklardan birinde Judith yalnız başına oturuyordu. Hayatımda hiçbir kadının yüzünde onunki kadar acı ve mutsuz bir ifade de görmemiştim.</p>

  <p class="block_5">Maskesi düşmüştü. Kararsız ve çok mutsuz olduğu açıkça belliydi artık.</p>

  <p class="block_5">Bütün cesaretimi toplayarak Judith'e doğru ilerledim. O, beni ancak yanında durduğum zaman fark etti.</p>

  <p class="block_5">"Judith," dedim. "Allah aşkına, Judith'ciğim, bu kadar üzülme."</p>

  <p class="block_5">Kızım irkilerek bana döndü. "Baba? Geldiğini duymadım..."</p>

  <p class="block_5">Sözlerimi sürdürdüm. Judith'in bunu sıradan bir konuşma haline sokmasının çok kötü olacağını biliyordum. "Ah, sevgili yavrum... Bilmediğimi, anlamadığımı sanma. O adam buna değmez... Bana inan... Değmez o."</p>

  <p class="block_5">Kederli ve endişeli yüzünü bana doğru çevirmişti. "Sen neden söz ettiğini biliyor musun?"</p>

  <p class="block_5">"Tabii biliyorum. O adama âşıksın. Ama yavrum, yersiz bu."</p>

  <p class="block_5">Kızım acı acı güldü. Tebessümü kalbimi sızlattı. "Belki bende bunu senin kadar biliyorum."</p>

  <p class="block_5">"Hayır bilmiyorsun. Bilemezsin. Ah, Judith, bu işin sonu nereye varır? Evli o. Birlikte bir hayatınız olamaz. Yalnızca üzülür ve utanırsın... Her şey sona erince de acı acı kendinden tiksinirsin."</p>

  <p class="block_5">Tebessümü yayıldı ve daha da acılaştı. "Konuşman çok etkileyici... Öyle değil mi?"</p>

  <p class="block_5">"Vazgeç bu işten, Judith. Vazgeç."</p>

  <p class="block_5">"Hayır!"</p>

  <p class="block_5">"O adam buna değmez, yavrum."</p>

  <p class="block_5">Judith usulca ağır ağır, "O benim için bu dünyada her şeye değer," dedi.</p>

  <p class="block_5">"Hayır, hayır, Judith. Yalvarırım..."</p>

  <p class="block_5">Kızımın yüzündeki tebessüm silindi. Müthiş bir öfkeyle bana çatmaya başladı. "Bu ne cüret? Benim işlerime ne hakla karışıyorsun? Buna gelemem. Bir daha bu konuyu açmayacaksın. Senden nefret ediyorum, nefret ediyorum. Bu senin üzerine elzem değil. Bu benim hayatım! Kendi dünyam!" Ayağa kalktı. Güçlü eliyle beni bir tarafa iterek önümden geçti. Bir intikam meleğine benziyordu.</p>

  <p class="block_5">Ben üzüntüyle onun arkasından bakakaldım.</p>

  <p class="block_5">On beş dakika sonra hâlâ ordaydım. Şaşkın ve aciz bir haldeydim. Ne yapmam gerektiğini de bilemiyordum.</p>

  <p class="block_5">Elizabeth Cole'la Norton beni orada buldular.</p>

  <p class="block_5">Sonradan onların bana çok iyi davranmış olduklarını anladım. Benim çok sarsılmış olduğumu anlamışlardı herhalde. Anlamış olmaları gerek. Ama büyük bir incelik göstererek bu halimden hiç söz etmediler. Onun yerine beni yanlarına alarak yürüyüşe çıkardılar. İkisi de doğaya âşıktılar. Elizabeth Cole bana kır çiçeklerini gösterdi. Norton da dürbünüyle kuşları seyrettirdi.</p>

  <p class="block_5">Konuşmaları, sevecen ve yatıştırıcıydı. Tüylü hayvanlar ve orman çiçekleriyle ilgiliydi bunlar. Yavaş yavaş kendime geldim. Ama için için hâlâ sarsılıyordum.</p>

  <p class="block_5">İşte bu yüzden Norton dürbünü gözlerine götürerek, "Ah, işte benekli bir ağaçkakan!" diye bağırdı, sonra da, "Ben hiçbir zaman..." derken birdenbire sustuğu vakit, hemen kuşkulandım.</p>

  <p class="block_5">Dürbünü almak için elimi uzattım. "Ben de bakayım." Emir verir gibi konuşmuştum.</p>

  <p class="block_5">Norton dürbünü beceriksizce çekti. Acayip, kararsız bir tavırla, "Ya... yanılmışım..." diye mırıldandı. "Kuş uçtu... yani... aslında o alelade bir şeymiş."</p>

  <p class="block_5">Rengi uçmuş, yüzü kaygılı bir ifadeye bürünmüştü. İkimize de bakamıyordu. Hem şaşırmış, hem de üzülmüş gibi bir hali vardı.</p>

  <p class="block_5">Onun dürbünle benim görmemi istemediği bir şeyi fark etmiş olduğunu düşünüyordum. Şimdi bile bu sonuca varmakla mantıksızlık etmiş olduğumu sanmıyorum.</p>

  <p class="block_5">Norton'un gördüğü neyse onu fena halde şaşırtmıştı bu. Hem ben, hem de Elizabeth Cole bunun farkındaydık.</p>

  <p class="block_5">Adam, dürbünle ilerdeki koruya doğru bakmıştı. Gördüğü neydi Norton'un?</p>

  <p class="block_5">Sert sert, "Ben de bakayım," dedim.</p>

  <p class="block_5">Dürbünü kaparcasına aldım. Norton'un bunu bana vermek için bir hareket yaptığını anımsıyorum. Beceriksizce direndi o. Ben kaba bir tavırla dürbünü aldım.</p>

  <p class="block_5">Norton yavaşça, "Aslında... yani... kuş uçtu," dedi. "Keşke..."</p>

  <p class="block_5">Titreyen ellerimle dürbünü gözlerime göre ayarladım. Kuvvetli bir dürbündü bu. Norton'un baktığı yere doğru döndüm.</p>

  <p class="block_5">Fakat hiçbir şey göremedim... Daha doğrusu beyaz bir şeyin ağaçların arasında kaybolduğunu fark ettim. Bir kızın beyaz elbisesi miydi bu?</p>

  <p class="block_5">Dürbünü indirdim. Hiçbir şey söylemeyerek bunu Norton'a uzattım. O, benim yüzüme bakamıyordu. Şaşkın ve endişeli bir hali vardı.</p>

  <p class="block_5">Hep birlikte eve doğru yürüdük. Norton'un dönüşte iyice suskunlaşmış olduğunu hâlâ hatırlıyorum.</p>

  <p class="block_5">Biz eve döndükten kısa bir süre sonra Bayan Franklin'le Boyd-Carrington geldiler. Adam kadını arabasıyla Tadcaster'e götürmüştü. Çünkü Barbara Franklin alışveriş yapmak istemişti.</p>

  <p class="block_5">Kadının bir hayli şey almış olduğu anlaşılıyordu. Arabadan bir sürü paket çıkarıldı. Barbara Franklin de her zamankinden daha canlı ve neşeliydi. Yanaklarına renk gelmişti. Gülüp konuşuyordu.</p>

  <p class="block_5">Boyd-Carrington'u kırılmasını istemediği bir şeyin bulunduğu bir paketle yukarı yolladı. Ben de nezaketle diğer paketleri aldım.</p>

  <p class="block_5">Kadın her zamankinden daha çabuk ve sinirli sinirli konuşuyordu. "Hava çok sıcak, değil mi? Fırtına çıkacak sanırım. Bu hava böyle gitmez. Biliyor musunuz,' suyun çok azaldığını söylüyorlar. Yıllardan bu yana böyle, müthiş bir kuraklık olmamış." Barbara Franklin, Elizabeth Cole'a dönerek sözlerini sürdürdü. "Siz nş yaptınız? John nerede? Başının ağrıdığını, bunu geçirmek için yürüyüşe çıkacağını söylediydi. Bana kalırsa o deneyler yüzünden kaygılanıyor. Sanırım çalışmalar iyi gitmiyor. Bana işinden daha fazla söz etmesini isterdim." Bir an durdu, sonra Norton'a baktı. "Hiç sesiniz çıkmıyor, Bay Norton. Bir şey mi oldu? Sanki... sanki çok korkmuşsunuz gibi bir haliniz var. Yoksa vaktiyle bu evde ölen o kadının hayaletini mi gördünüz?"</p>

  <p class="block_5">Norton irkildi. "Hayır, hayır. Hayalet filan görmedim. Şey.,, ben sadece bir şey düşünüyordum..."</p>

  <p class="block_5">Aynı anda Curtiss, tekerlekli sandalyesinde oturan Poirot'yıı ön kapıdan içeri soktu. Holde bir an durdular. Uşak, arkadaşımı kucağına alarak yukarıya taşıyacaktı.</p>

  <p class="block_5">Poirot'nun birdenbire canlandığını fark ettim. Bizi teker teker süzdü. Sonra da sert bir sesle, "Ne var?" dedi. "Bir şey mi oldu?"</p>

  <p class="block_5">Bir an hiçbirimiz de cevap vermedik.</p>

  <p class="block_5">Sonra Barbara Franklin yalandan güldü. "Yo, hiçbir şey olmadı. Ne olabilir ki? Yalnızca... gök mü gürlemeye başladı?... Ben... ah... çok yorgunum. Bay Hastings, o paketleri yukarı getirir misiniz? Çok teşekkür ederim."</p>

  <p class="block_5">Kadının peşi sıra merdivenden çıkarak, doğu bölümüne giden koridora saptım. Bayan Franklin'in odası en uçtaydı.</p>

  <p class="block_5">Kadın kapıyı açtı. Ben de kucağımda paketlerle onun arkasındaydım.</p>

  <p class="block_5">Bayan Franklin birdenbire eşikte durakladı. Boyd-Carrington pencerenin önünde Hemşire Craven'a el falına baktırıyordu.</p>

  <p class="block_5">Adam başını kaldırarak biraz utangaç bir tavırla güldü. "Ah... Ben de falıma baktırıyordum.. Hemşire iyi falcı."</p>

  <p class="block_5">"Öyle mi? Bundan hiç haberim yoktu." Barbara Franklin'in sesi sertti. Onun Hemşire Craven'a kızmış olduğunu düşündüm. "Lütfen şunları al, hemşire. Benim sütümü de hazırla. İçine bir yumurta kır. Kendimi çok yorgun hissediyorum. Buyota sıcak su doldur lütfen. Hemen yatmak istiyorum."</p>

  <p class="block_5">"Peki, Bayan Franklin." Hemşire Craven yaklaştı. Duygularını belli etmiyordu. Yüzünde yalnızca ciddi bir ifade vardı.</p>

  <p class="block_5">Bayan Franklin, "Sen de lütfen git, Bili," dedi. "Çok bitkinim."</p>

  <p class="block_5">Boyd-Carrington endişelendi. "Ah, Babs, bu gezinti senin için çok mu yorucu oldu? Affedersin... Budalanın biriyim ben! Düşüncesiz bir budala! Senin kendini bu kadar yormana izin vermemeliydim."</p>

  <p class="block_5">Bayan Franklin ıstırap çeken bir melek tavrıyla ona gülümsedi. "Bir şey söylemek istemedim... Senin canını sıkmak hoşuma gitmeyecekti."</p>

  <p class="block_5">Biz ikimiz, biraz da utangaç bir tavırla odadan çıktık. İki kadını içerde bıraktık.</p>

  <p class="block_5">Boyd-Carrington büyük bir pişmanlıkla, "Ne budalayım," dedi. "Barbara o kadar canlı ve neşeliydi ki... Onu yormamam gerektiğini unuttum. Hasta olmayacağını umarım."</p>

  <p class="block_5">Dalgın dalgın, "Gece dinlenirse yarına bir şeyi kalmaz," diye cevap verdim.</p>

  <p class="block_5">Boyd-Carrington merdivenlerden indi. Ben tereddütle durakladım. Sonra diğer bölüğe giderek Poirot'nun odasına doğru gittim. Ufacık tefecik arkadaşım beni bekliyordu herhalde. Ama nedense hayatımda ilk kez Poirot'yu görmeyi pek istemiyordum. Beni düşündüren büyük bir derdim vardı. Adeta hasta gibiydim.</p>

  <p class="block_5">Koridordan ağır ağır ilerledim...</p>

  <p class="block_5">Allerton'un odasından birtakım sesler geliyordu. İçeriyi dinlemek niyetinde değildim. Gelgelelim farkına varmadan bir an kapının önünde durmuştum. Sonra kapı birdenbire açıldı ve kızım Judith dışarı çıktı.</p>

  <p class="block_5">Beni görünce durakladı. Onu kolundan yakalayarak kendi odama sürükledim. Ansızın müthiş öfkelenmiştim.</p>

  <p class="block_5">"O adamın odasına neden gidiyorsun?"</p>

  <p class="block_5">Kızım hiç gözünü kırpmadan bana baktı. Artık öfkeli değildi. Sadece tavırları çok soğuktu. Birkaç saniye bana cevap vermedi.</p>

  <p class="block_5">Onu sarstım. "Buna gelemem. Anlıyor musun? Ne yaptığını bilmiyorsun sen."</p>

  <p class="block_5">Judith alçak, acı bir sesle, "Sen çok fesatsın," dedi.</p>

  <p class="block_5">"Herhalde," diye yanıtladım. "Herhalde. Sizin kuşağın bizim yüzümüze vurmaktan pek hoşlandığı bir suçlama bu. Ama hiç olmazsa bizim bazı ölçülerimiz var. Şunu kafana iyice sok, Judith. O adamla ilgilenmeni yasaklıyorum."</p>

  <p class="block_5">Dikkatli dikkatli bana bakıyordu. Sonra usulca, "Anlıyorum..." dedi. "Demek mesele bu?"</p>

  <p class="block_5">"Ona âşık olduğunu inkâr mı edeceksin?" "Hayır."</p>

  <p class="block_5">"Ama onun ne olduğunu bilmiyorsun... Bilemezsin..." Ona Allerton hakkında duyduklarımı, o macerayı anlattım. Sözlerimi yumuşatmaya da çalışmadım. Sonra, "Görüyorsun ya?" diye ekledim. "İşte o adam böyle iğrenç bir hayvan."</p>

  <p class="block_5">Bu sözlerim Judith'i hiç etkilememiş gibiydi. Beni aşağı görüyormuş gibi dudağını büktü. "Ben onun bir aziz olduğunu düşünmüyordum zaten. Bundan emin olabilirsin?"</p>

  <p class="block_5">"Bu anlattıklarım durumu değiştirmiyor mu, Judith? Sen bu kadar ahlaksız olamazsın."</p>

  <p class="block_5">"Bana istediğini söyleyebilirsin."</p>

  <p class="block_5">"Judith, sen... yani..." Ne demek istediğimi kelimelerle açıklamam olanaksızdı.</p>

  <p class="block_5">Judith kolunu silkerek, elimden kurtuldu. "Şimdi beni dinle, baba. Beni korkutamazsın. Bağırıp çağırmanın da taydaşı yok. Ben istediğim gibi hareket edeceğim. Hayatımı bildiğim gibi yaşayacağım. Sen bana engel olamazsın." Odadan çıktı.</p>

  <p class="block_5">Dizlerimin titrediğini fark ettim.</p>

  <p class="block_5">Bir koltuğa çöktüm. Durum sandığımdan da kötüydü. Çok daha kötüydü. Kızım adama iyice kapılmıştı. Yardım isteyebileceğim hiç kimse yoktu. Judith belki annesini dinlerdi ama Kül Kedisi de ölmüştü artık. Şimdi her şey bana bağlıydı.<br class="calibre4" />
  Müthiş ıstırap çekiyordum. Ondan önce böyle acı çekmemiştim... Ondan sonra da çekmedim.</p>

  <p class="block_5">Sonunda yerimden kalktım. Yıkanıp tıraş oldum, elbisemi değiştirdim. Akşam yemeği için aşağıya indim. Yanılmıyorsam her zamanki gibi davrandım. Kimse ne halde olduğumu fark etmedi.</p>

  <p class="block_5">Judith'in bir iki defa acayip bir tavırla bana bir göz attığını göjdüm. Herhalde benim her zamanki gibi hareket etmem onu şaşırtmıştı.</p>

  <p class="block_5">Ama bütün o süre boyunca ben için için daha da kesin kararımı veriyordum.</p>

  <p class="block_5">Bana gereken sadece cesaretti. Cesaret ve zekâ.</p>

  <p class="block_5">Yemekten sonra dışarı çıkarak havaya baktık. Boğucu sıcaktan söz ettik. Yağmur yağacağını... gök gürleyeceğini... fırtına çıkacağını söyledik.</p>

  <p class="block_5">Gözucuyla Judith'in evin köşesini döndüğünü görmüştüm. Kısa bir süre sonra Allerton da ağır ağır o tarafa doğru gitti.</p>

  <p class="block_5">Boyd-Carrington'a anlattıklarımı kısa keserek ben de o yöne doğru yürüdüm.</p>

  <p class="block_5">Yanılmıyorsam Norton bana engel olmaya çalıştı. Kolumu tuttu. Sanırım gül bahçesine doğru gitmemizi de teklif etti. Ona aldırmadım.</p>

  <p class="block_5">Evin köşesini döndüğüm zaman Norton hâlâ yanımdaydı.</p>

  <p class="block_5">Onlar ilerdeydiler. Judith'in başını kaldırmış olduğunu, Allerton'un ona doğru eğildiğini gördüm. Adam kızımı kollarına alarak öptü.</p>

  <p class="block_5">Sonra birdenbire birbirlerinden uzaklaştılar. Ben de geriye doğru bir adım attım. Norton beni zorla sürükleyerek götürdü. Köşeyi döndük.</p>

  <p class="block_5">Norton, "Buraya bakın," dedi. "Bazı şeyleri yapamazsınız..."</p>

  <p class="block_5">Onun sözünü keserek, şiddetle, "Yapabilirim!" diye bağırdım. "Yapacağım da!"</p>

  <p class="block_5">"Bunun bir faydası olmaz ki, aziz dostum. Evet, çok üzücü bir durum bu. Ama yine de sizin yapabileceğiniz hiçbir şey yok."</p>

  <p class="block_5">Sesimi çıkarmadım. O böyle sanabilirdi ama benim de bir bildiğim vardı.</p>

  <p class="block_5">Norton devam etti. "Evet, insan kendisini çok aciz hissediyor. Adeta deliye dönüyor. Ama yapılacak bir tek şey var: o da yenilgiyi kabul etmek. Bu durumu olduğu gibi kabul etmelisiniz!"</p>

  <p class="block_5">Ona itiraz etmedim. Bekledim. Konuşmasına izin verdim.</p>

  <p class="block_5">Sonra da kesin bir tavırla yine evin köşesini döndüm.</p>

  <p class="block_5">Judith'le Allerton ortadan kaybolmuşlardı. Ama onların nereye gittiklerini tahmin edebilirdim. Yakında, leylak fidanlarının arasında yazlık bir pavyon vardı.</p>

  <p class="block_5">Oraya doğru yürüdüm. Sanırım Norton da yine yanımdaydı. Ama bundan pek emin de değilim.</p>

  <p class="block_5">Pavyona yaklaşırken birtakım sesler duyarak durakladım.</p>

  <p class="block_5">Duyduğum Allerton'un sesiydi.</p>

  <p class="block_5">"O halde, kızım anlaştık. Artık itiraz edip durma. Sen yarın kente in. Ben de Ipswich'e gideceğimi, orada bir arkadaşımın yanında bir iki gece kalacağımı söylerim. Sen Londra'dan hemen geri dönemeyeceğini bildiren bir telgraf çekersin. Seninle apartmanımda baş başa yemek yediğimizi kim bilecek? Sana söz veriyorum, hiç pişman olmayacaksın."</p>

  <p class="block_5">Norton'un kolumu çekiştirdiğini fark ettim. Birdenbire, uysal uysal döndüm. Adamın kaygı ve korku dolu yüzünü görünce neredeyse gülecektim. Norton'un beni gerisin geriye eve sürüklemesine de razı oldum. Yumuşamış gibi davrandım. Çünkü o anda ne yapacağımı anlamıştım...</p>

  <p class="block_5">Norton'a açık açık, "Merak etmeyin, aziz dostum," dedim. "Bütün bunların hiç faydası yok. Artık bunu anlıyorum. İnsan çocuklarının hayatlarını kontrol edemiyor. Bundan sonra Judith'e de karışacak değilim."</p>

  <p class="block_5">Norton gülünç bir şekilde rahatladı.</p>

  <p class="block_5">Kısa bir süre sonra adama erkenden yatacağımı söyledim. "Biraz başım ağrıyor," dedim.</p>

  <p class="block_5">O hiç kuşkulanmadı. Ne yapacağımı tahmin edemezdi tabii.</p>

  <p class="block_5">Koridorda bir an durdum. Etraf çok.sessizdi. Görünürde hiç kimseler yoktu. Yatakların örtüleri geceye hazırlık olmak üzere açılmıştı. Bu tarafta odası olan Norton'u aşağıya bırakmıştım. Elizabeth Cole, briç oynuyordu. Curtiss'in ise yemek için aşağıya inmiş olduğundan emindim. Yani bölük bana kalmışlı artık.</p>

  <p class="block_5">Poirot'yla o kadar yıl birlikte çalışmanın boşa gitmemiş olduğunu düşünüyordum. Ne tedbirler almam gerektiğini çok iyi bilmekteydim.</p>

  <p class="block_5">Allerton yarın Londra'da Judith'le buluşamayacaktı.</p>

  <p class="block_5">Allerton yarın hiçbir yere gidemeyecekti....</p>

  <p class="block_5">Aslında bu iş gülünç denilecek kadar basitti.</p>

  <p class="block_5">Kendi odama giderek aspirin şişesini aldım. Sonra Allerton'un odasına girerek, banyoya geçtim. Slamberil tabletleri dolaptaydı. Sekiz tanesi işi görür, diye düşündüm. Normal doz bir ya da iki... onun için sekiz tanesi yeter de artar bile. Allerton'un kendisi de zehirlenme dozunun fazla yüksek olmadığını söylemişti. Etiketi okudum. Bildirilen dozu aşmak tehlikelidir.</p>

  <p class="block_5">Kendi kendime güldüm.</p>

  <p class="block_5">Elime ipek mendilimi alarak, şişeyi dikkatle açtım. Bunun üzerinde parmak izi bırakmamam gerekti.</p>

  <p class="block_5">Tabletleri boşalttım. Evet, bunlar hemen hemen aspirin boyundaydılar. Şişeye sekiz aspirin koydum, üzerlerine de uyku ilacından. Geride sekiz Slamberil kalmıştı. Şişe şimdi eskisi gibiydi. Allerton hiçbir şeyi fark etmeyecekti.</p>

  <p class="block_5">Kendi odama döndüm. Orada bir şişe viskim vardı. Styles'daki hemen hemen bütün pansiyonerler yanlarında viski getirmişlerdi zaten, iki bardak ve soda çıkardım. O zamana kadar Allerton'un içki teklifini reddettiğini hiç görmemiştim. O, yukarıya çıktığı zaman kendisine yatmadan önce bir viski içmemizi söyleyecektim.</p>

  <p class="block_5">Tabletleri biraz içkide ezdim. Oldukça kolay bir şekilde eridiler bunlar. Viskiyi usulca tattım. Sanırım biraz acıydı bu. Ama pek de fark edilecek gibi değildi. Planımı yapmıştım. Allerton yukarı çıktığı zaman sanki bardağa kendim için yeni viski koymuşum gibi yapacaktım. Sonra da bu kadehi adama verecek, kendim için başka bir bardağa içki dolduracaktım. Rahat ve normal bir şekilde davranacaktım.</p>

  <p class="block_5">Muhakkak ki Allerton kendisi hakkındaki düşüncelerimi bilmiyordu. Ama belki Judith ona bundan söz etmişti. Bir an işin bu yönünü düşündüm. Sonra emniyette olduğuma karar verdim. Judith kimseye açılmazdı.</p>

  <p class="block_5">Herhalde Allerton, onların planlarından hiç haberim olmadığını sanıyordu.</p>

  <p class="block_5">Artık beklemekten başka yapılacak bir şey yoktu. Allerton muhakkak uzun bir süre sonra yukarı çıkacaktı. Bir iki saat sonra. Gece kuşlarındandı adam.</p>

  <p class="block_5">Orada oturarak sessizce beklemeye başladım.</p>

  <p class="block_5">Ansızın kapıya vurulması irkilmeme neden oldu. Ama neyseki gelen Curtiss'di. Adam Poirot'nun beni istediğini haber verdi.</p>

  <p class="block_5">Sarsılarak kendime geldim. Poirot! Bütün akşam onu bir defa bile düşünmemiştim. Herhalde arkadaşım bana ne olduğunu merak etmişti. Biraz kaygılandım. Bir kere Poirot'nun yanına gitmediğim için utandım. Sonra onun acayip bir şeyler olduğundan kuşkulanmasını da istemiyordum.</p>

  <p class="block_5">Curtiss'in peşi sıra koridoru aştım.</p>

  <p class="block_5">Poirot, "İşte bu iyi!" diye bağırdı. "Beni terk ettin demek?"</p>

  <p class="block_5">Kendimi zorlayarak esnedim. Özür dilermiş gibi gülümsedim. "Afedersin, dostum. Ama açıkçası başım çatlayacak gibi ağrıyordu adeta. Hatta sana, 'İyi geceler,' deyip demediğimi bile unuttum."</p>

  <p class="block_5">Umduğum gibi Poirot hemen üzüldü. Bana ilaçlar teklif etti. Telaşlandı. Beni açık havada, cereyanda oturmakla suçladı. (Halbuki bu yazın en sıcak günüydü). Uzattığı aspirini reddettim. "Ben aspirin aldım bile..." dedim. Gelgelelim onun elinden kurtulmam mümkün değildi. İster istemez o çok tatlı, mide bulandırıcı kakaodan içmek zorunda kaldım.</p>

  <p class="block_5">Poirot izah etti. "Bu sinirleri besler."</p>

  <p class="block_5">Tartışmaya sebep olmamak için kakaoyu başıma diktim. Sonra Poirot'ya, "İyi geceler," dedim. Dışarı çıkarken hâlâ kulağımda arkadaşımın kaygı ve sevgi dolu sesi çınlıyordu.</p>

  <p class="block_5">Kendi odama dönerek, kapıyı gürültüyle kapattım. Sonra da büyük bir dikkatle hafifçe araladım. Allerton yukarı çıktığı zaman onun ayak seslerini duyacaktım. Ama onun gelmesine daha vakit vardı.</p>

  <p class="block_5">Orada oturarak beklemeye başladım. Ölmüş olan karımı düşündüm. Bir ara usulca, "Anlıyorsun değil mi, sevgilim?" diye mırıldandım. "Kızımızı kurtacağım."</p>

  <p class="block_5">O, Judith'i bana bırakmıştı. Karımı hayal kırıklığına uğratmayacaktım.</p>

  <p class="block_5">O derin sessizlikte bana birdenbire Kül Kedisi çok yakınımdaymış gibi geldi.</p>

  <p class="block_5">Sanki odadaydı karım.</p>

  <p class="block_5">Ve ben oturuyor ve öfkeyle bekliyordum...</p>
</body>
</html>
