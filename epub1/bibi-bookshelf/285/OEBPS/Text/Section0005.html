<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Agatha Christie _ Ve Perde İndi (Curtain)</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre3" id="sigil_toc_id_1">2</h1>

  <p class="block_5">Bence hiçbir şey yılların yaptığı tahribat kadar acı değildir. Zavallı dostum! Onu birçok defalar tarif ettim size. Şimdi de aradaki farkı anlatmaya çalışacağım. Poirot artröz yüzünden sakat olduğu için artık tekerlekli arabayla dolaşıyordu. Tombul vücudu hemen hemen çökmüştü. Poirot artık, ufak tefek, zayıf bir adamdı. Yüzü kırışık ve çizgi içindeydi. Bıyığı ve saçı kuzguni siyahtı ama açıkçası bir hataydı bu. Fakat bunu kendisine söyleyerek onu kırmayı kesinlikle istemezdim. Bir an gelir saç boyası üzülecek bir şekilde pek belirli bir hal alır. Bir zamanlar Poirot'nun saçlarının siyahlığını boyaya borçlu olduğunu öğrendiğim zaman çok şaşırmıştım. Ama şimdi... Bu o kadar belliydi ki. İnsana Poirot sanki çocukları eğlendirmek için peruk takmış ve dudağının üstüne de bir bıyık yapıştırmış gibi geliyordu!</p>

  <p class="block_5">Yalnızca gözleri hiç değişmemişti. Her zamanki gibi zeki ve muzip bakışlıydı bu gözler. Ve -evet, hiç kuşku yok,- arkadaşımın bakışları bazı hislerin etkisiyle yumuşamıştı.</p>

  <p class="block_5">"Ah mon ami Hastings, mon ami Hastings." Başımı eğdim. Poirot da her zaman yaptığı gibi beni hararetle kucakladı.</p>

  <p class="block_5">"Mon ami Hastings." Arkasına yaslandı. Başını hafifçe yana eğerek beni süzdü. "Evet, hiç değişmemişsin. Geniş omuzlu, dimdik bir adam. Kır saçların sana çok kibar bir hal veriyor. Biliyor musun, dostum, yıllarin sana zararı dokunmamış. Kadınlar hâlâ seninle ilgileniyorlar sanırım. Öyle değil mi?"</p>

  <p class="block_5">"Poirot," diye itiraz ettim. "Yani..."</p>

  <p class="block_5">"Emin ol, dostum, bir ölçü bu. Tek ölçü. Pek genç kızlar yanına gelip seninle şefkatle, büyük bir şefkatle konuşmaya başladıkları zaman her şeyin sona ermiş olduğunu anlarsın. Onlar, 'Zavallı ihtiyarcık,' derler. 'Ona iyi davranalım. Bu halde ölmek pek feci bir şey herhalde.' Ama sen, Hastings... sen hâlâ gençsin. Evet, evet bıyığını bur ve omuzlarını kamburlaştır. Bu söylediklerimin doğru olduğunu anlıyorum. Yoksa bu kadar utanmazdın."</p>

  <p class="block_5">Gülmeye başladım. "Alemsin, Poirot... Ee, sen nasılsın?" Poirot yüzünü buruşturdu. "Ben mi? Ben berbat haldeyim. Bir enkaz, bir harabeyim artık. Yürüyemiyorum. Sakat oldum, vücudum çarpıldı. Neyseki hâlâ kendi kendime yemek yiyebiliyorum. Ama diğer bakımlardan bana sanki bir bebekmişim gibi bakılması gerek. Beni yatağa yatırıyorlar, yıkıyorlar ve giydiriyorlar. Ah, hiç de hoş bir şey değil bu. Neyseki dişin çürümesine rağmen, öz hâlâ sağlam." "Evet, gerçekten öyle. Kalbin fevkaladedir." "Kalbim mi? Belki. Ama benim kastettiğim kalbim değildi. Benim 'öz'den maksadım, 'beyin' dostum, beyin. Ve beynim hâlâ olağanüstü bir şekilde çalışıyor."</p>

  <p class="block_5">"Hiç olmazsa beyninde alçakgönüllülüğe doğru bir bozulma olmadığı açıkça anlaşılıyor."</p>

  <p class="block_5">"Buradan hoşlanıyor musun?" diye sordum. Poirot omzunu silkti. "Benim için uygun burası. Anlayacağın, pansiyon, Ritz Oteli değil. Hiç değil. Buraya geldiğim zaman bana verdikleri oda hem küçüktü, hem de eşyalar yeterli değildi. Buraya geçtim. Hem de ücrette bir artma olmadan... Sonra, yemekler... İngilizlerin o en kötü yemekleri burada pişiriliyor. Brüksel lahanaları tam İngilizlerin sevdiği gibi koskocaman ve kaskatı. Patatesler haşlama. Bunlar ya sert kalıyor ya da parça parça oluyor. Sebzeler su tadında. Daima, daima su tadında. Hiçbir yemeğe tuz ve biber koymuyorlar..." Arkadaşım anlamlı anlamlı sustu.</p>

  <p class="block_5">"Yemeklerin korkunç olduğu anlaşılıyor," dedim. Poirot mırıldandı. "Ben şikâyet etmiyorum..." Ardından şikâyet etmeye koyuldu. "Sonra 'modernleştirme' denilen o dert buraya da musallat olmuş. Banyolar, her yerde gördüğüm musluklar... Bunlardan ne akıyor? Çoğu zaman ılık su, dostum, ılık su. Ya havlular? İncecik, küçük şeyler."</p>

  <p class="block_5">Düşünceli düşünceli mırıldandım. "Evet, eski günlerin iyi tarafları vardı." Eskiden Styles Köşkü'ndeki o tek banyodaki sıcak su musluğundan fışkıran buharı hatırlamıştım. Kenarları maundan, pek büyük bir küvet banyo odasının tam ortasında gururla dururdu. O kocaman banyo havlularını, eski tarz lavaboların üzerine sık sık konulan içi sıcak su dolu pırıltılı pirinç ibrikleri de unutmamıştım.</p>

  <p class="block_5">Poirot tekrar, "Aslında şikâyet etmemek gerek," dedi. "Ben acı çekmeye razıyım... İyi bir amaç için tabii."</p>

  <p class="block_5">Birdenbire aklıma bir şey geldi. "Şey, Poirot... para durumun bozuk değil ya? Bazı yatırımların..."</p>

  <p class="block_5">Arkadaşım bu kaygımı hemen giderdi. "Hayır, hayır dostum. Durumum çok iyi. Hatta zenginim bile. Buraya da paramı idareli harcamak zorunda olduğum için gelmedim."</p>

  <p class="block_5">"Ah, neyse..." dedim. Sonra da, "Hislerini anladığımı sanıyorum," diye konuşmamı sürdürdüm. "İnsan yaşlandıkça eski günleri daha sık düşünmeye başlıyor. O eski hisleri yakalamaya çalışıyor. Bir bakıma buraya gelmek bana acı veriyor. Ama köşk yine de bana duyduğumu bile unuttuğum birtakım eski duyguları ve düşünceleri anımsatıyor. Herhalde sen de aynı şeyleri duyuyorsun."</p>

  <p class="block_5">"Hiç de değil... Ben öyle şeyler hissetmiyorum." Üzüntüyle, "Güzel günlerdi onlar," dedim. "Kendi adına konuş, Hastings. Ben Styles St. Mary'e acı, üzücü bir zamanda geldim. Hiç mutlu ve neşeli değildim. Tabii o sırada İngiltere'nin ikinci vatanım olacağını ve burada mutluluğa erişeceğimi bilmiyordum." "Bunu unutmuştum," diye itiraf ettim.</p>

  <p class="block_5">"Tabii. Sen hissettiğin şeyleri başkalarının da duyduğunu düşünürsün daima. Hastings, mutluydu. O halde herkes de mutluydu!"</p>

  <p class="block_5">Gülerek itiraz ettim. "Hayır! Hayır!"</p>

  <p class="block_5">Poirot devam etti. "Ayrıca bu doğru da değil. Geriye bakıyor ve yaşlı gözlerle, 'Ah, ne mutlu günlerdi onlar. Ben de gençtim,' diyorsun. Ama aslında hiç de sandığım kadar mutlu değildin, dostum. Ağır şekilde yaralanmıştın. Kasvetli bir hastanede yatarak sıkıntıdan patlama derecelerine gelmiştin. Ve yanılmıyorsam aynı zamanda iki kadına birden âşık olarak her şeyi karmakarışık etmiştin."</p>

  <p class="block_5">Güldüm ama kızardığımın farkındaydım. "Sendeki de ne zekâ Poirot!"</p>

  <p class="block_5">"Ah, ah... Senin o iki güzel kadın hakkında aptalca sözler söyleyerek içini nasıl çektiğini anımsıyorum."</p>

  <p class="block_5">"Peki, o zaman bana söylediklerini de hatırlıyor musun? 'İkisi de sana göre değil,' demiştin. 'Ama cesur ol, dostum. Belki ilerde seninle yine ava çıkarız. Ve belki de o zaman...'" Durdum.</p>

  <p class="block_5">Çünkü Poirot'yla Fransa'da ava çıkmıştık yine. Ve ben orada sevdiğim o kadınla...</p>

  <p class="block_5">Arkadaşım şefkat ve sevecenlikle koluma vurdu. "Biliyorum. Hastings biliyorum. Onun yerine ileriye bak."</p>

  <p class="block_5">Öfkeli bir hareket yaptım. "İleriye? İlerde bakabileceğim ne var ki?"</p>

  <p class="block_5">"Dostum, yapılacak iş var."</p>

  <p class="block_5">"İş mi? Nerede?"</p>

  <p class="block_5">"Burada."</p>

  <p class="block_5">Ona hayretle baktım.</p>

  <p class="block_5">Poirot, "Biraz önce bana buraya neden geldiğimi sordun," dedi. "Belki bunu yanıtlamadığımı fark etmedin. Cevabı sana şimdi vereceğim. Ben buraya bir katili avlamaya geldim."</p>

  <p class="block_5">Ona daha da büyük bir şaşkınlıkla bakakaldım. Hatta bir an onun saçmalamaya başladığını bile düşündüm. "Ciddi misin?"</p>

  <p class="block_5">"Tabii ciddiyim. Bana katılman için neden o kadar ısrar ettim sanıyorsun? Kollarımı, bacaklarımı eskisi gibi hareket ettiremiyorum. Ama demin de söylediğim gibi kafam iyi çalışıyor hâlâ. Prensibimin daima aynı olduğunu hatırlayacaksın: arkana yaslanarak otur ve düşün. Ben bunu hâlâ yapabiliyorum. Aslında yapabileceğim tek şey de bu. Avın daha hareketli kısmı için paha biçilmez Hastings'imi yanıma çağırdım."</p>

  <p class="block_5">Bağırdım. "Doğru mu söylüyorsun?"</p>

  <p class="block_5">"Tabii gerçeği söylüyorum. Hastings, sen ve ben, yine ava çıkacağız."</p>

  <p class="block_5">Poirot'nun gerçekten çok ciddi olduğunu ancak neden sonra kavrayabildim. Sözleri çok garipti, ama arkadaşımın kararından kuşkulanmam için hiçbir neden de yoktu.</p>

  <p class="block_5">Poirot hafifçe gülümsedi. "Sonunda inandın. Önce bunamış olduğumu sandın, değil mi?"</p>

  <p class="block_5">Telaşla, "Hayır, hayır," dedim. "Yalnızca... burada böyle bir şey olacağı hiç akılma gelmezdi."</p>

  <p class="block_5">"Ah... Demek böyle düşünüyorsun?" "Tabii henüz buradakilerin hepsini de görmüş değilim ama..." "Kimleri gördün?"</p>

  <p class="block_5">"Luttrell'leri yalnızca. Sonra Norton adında birini... Zararsız bir insana benziyor o. Ve Boyd-Carrington'u. Açıkçası ondan çok hoşlandım..." Poirot başını salladı. "Sana şu kadarını söyleyeceğim, Hastings. Diğerlerini de gördükten sonra sözlerime şimdiki kadar hayret edeceksin yine."</p>

  <p class="block_5">"Pansiyonda başka kimler var?"</p>

  <p class="block_5">"Franklin'ler. Dr. Franklin ve karısı. Sonra Bayan Franklin'e bakan hemşire. Kızın Judith. Sonra bir de Allerton adında bir adam var. Kadın avcısı o. Evet, bir de otuz yaşlarında bir kadın... Bayan Cole... Ve şunu da ekleyeyim, hepsi de iyi insanlar." "Ve içlerinden biri katil, öyle mi?"</p>

  <p class="block_5">"Ama neden?... Nasıl... Niçin sen?..." Sorularımı sıralamakta güçlük çekiyordum. Kelimeler birbirine karışıyordu.</p>

  <p class="block_5">"Sakin ol, Hastings. Şu işe başından başlayalım. Lütfen bana komidinin üzerindeki şu küçük kutuyu ver. Tamam... Şimdi anahtar., işte..." Poirot evrak çantasını açarak bundan daktiloda yazılmış bir sürt kâğıtla, gazete kupürleri çıkardı. "Bunları boş zamanında incelersin Şu ara gazete kupürlerinin üzerinde de durmalıyım. Bunlar değişik fe laketlerle ilgili yazılar. Bazıları yanlış, bir kısmı anlamlı. Olayların ne ol duklarını anlayabilmen için hazırladığım şu özeti okumanı istiyorum." Fena halde meraklanmıştım. Okumaya başladım.</p>

  <p class="block_5">A. vakası - ETHERINGTON</p>

  <p class="block_5">Leonard Etherington. Kötü alışkanlıkları vardı. Beyaz zehir kullanıyor ve içki içiyordu. Acayip, sadist bir adamdı. Karısı genç ve güzeldi. Son derece mutsuzdu kadın. Etherington öldü. Yemekten zehirlendiği sanıldı. Doktor kuşkulanmıştı. Otopsi sonucu Etherington'un arsenikten zehirlendiği ortaya çıktı. Evde, yaban otlarını ortadan kaldırmak için kullanılan arsenikli bir ilaç vardı. Ama bu da uzun bir süre önce alınmıştı. Bayan Etherington tutuklandı. Kendisini cinayetle suçluyorlardı. Genç kadının bir memurla sıkı fıkı olduğu biliniyordu. Ama adam Hindistan'a dönmüştü. Kadının kocasına ihanet ettiğini gösterecek kesin bir delil yoktu. Gelgelelim iki gencin birbirlerinden çok hoşlandıkları belliydi. Genç adam, ondan sonra Hindistan'a yaptığı yolculuk sırasında tanıştığı bir kızla nişanlandı. Bayan Etherington'un bunu açıklayan mektubu, kocasının ölümünden önce mi, yoksa sonra mı aldığı kesinlikle öğrenilemedi. Genç kadın mektubu kocasının ölümünden önce aldığını iddia ediyordu. Genç kadının aleyhinde kesin delil bulamadılar. Sadece ortada kuşkulanılacak başka kimse yoktu. Etherington'un kazara zehirlenmiş olması da olanaksızdı. Mahkemede, adamın karakteri dolayısıyla, genç kadına çok acıdılar. Etherington'un karısına çok kötü davrandığı muhakkaktı. Yargıç, olayı toplarken genç kadının lehinde konuştu. Özellikle jürinin en ufak kuşkusu olmaması gerektiğini belirtti...</p>

  <p class="block_5">Bayan Etherington beraat etti. Ama herkes yine de onun suçlu olduğuna inanıyordu. Ondan sonra kadının hayatı çok zorlaştı. Arkadaşları vs. ondan kaçıyorlardı. Davadan iki yıl sonra fazla uyku ilacı aldığı için öldü. Resmi soruşturmada onun kazara öldüğüne karar verildi.</p>

  <p class="block_5">B. vakası - MİSS SHARPLES</p>

  <p class="block_5">Yaşlı kız. Hastalıklı bir insandı. Fazla ıstırap çekiyordu. Aksi ve huysuzdu. Ona, yeğeni Freda Clay bakıyordu. Miss Sharpies fazla dozda morfin yüzünden öidü. Freda Clay bir hata yapmış olduğunu itiraf etti. Teyzesinin ıstırabının çok fazla olduğunu, sancıyı hafifletmek için ona fazla miktarda morfin verdiğini söyledi. Polis, kızın bunu kazara değil, bilerek yaptığına inanıyordu. Ama yeterli delil olmadığı için, onu tutuklayamadılar.</p>

  <p class="block_5">C. vakası - EDWARD RIGGS</p>

  <p class="block_5">Rençber. Karısının kendisini pansiyonerleri olan Ben Craig'le aldattığından kuşkulanıyordu. Craig'le Bayan Riggs ölü bulundu. Vurulmuşlardı. Kurşunların Riggs'in tabancasından atılmış olduğu anlaşıldı. Riggs gidip polise teslim oldu. Cinayeti kendisinin işlemiş olması gerektiğini, fakat bunu hiç hatırlamadığını söyledi. Kafasının bomboş olduğunu iddia etti. Riggs ölüme mahkûm oldu. Sonra cezası müebbet hapse çevrildi.</p>

  <p class="block_5">D. vakası - DEREK BRADLEY</p>

  <p class="block_5">Bir kızla ilişkisi vardı. Karısı durumu öğrendi ve adamı ölümle tehdit etti. Bradley siyanürle zehirlenerek öldü. Bu birasına karıştırılmıştı. Bayan Bradley tutuklanarak, cinayet suçuyla yargılandı. Sorgu sırasında her şeyi itiraf etti. İdam cezasına çarptırıldı.</p>

  <p class="block_5">E. vakası - MATTHEW LITCHFIELD</p>

  <p class="block_5">Yaşlı, aksi bir adam. Evde dört kızı vardı. Onlara ne para veriyor, ne de biraz eğlenmelerine razı oluyordu. Bir akşam eve dönerken yan bahçe kapısının önünde saldırıya uğradı. Başına vurulan ağır bir darbe yüzünden öldü. Polis soruşturmasından sonra, büyük kızı Margaret karakola gitti ve babasını öldürdüğü için teslim olmak istediğini söyledi. Cinayeti, kardeşlerinin çok geç kalmadan kendilerince bir hayat kurmalarını sağlamak istediği için işlediğini açıkladı. Litchfield büyük biı servet bırakmıştı. Margaret Litchfield'in deli olduğuna karar verildi Genç kızı Broadmoor akıl hastanesine kapadılar. Ama o, kısa bir süre sonra öldü.</p>

  <p class="block_5">Yazıları dikkatle ama gitgide artan bir hayretle okudum. Sonra kâğıdı bir tarafa bırakarak merakla Poirot'ya baktım.</p>

  <p class="block_5">"E, mon ami?'</p>

  <p class="block_5">Ağır ağır, "Bradley olayını hatırlıyordum," dedim. "Bunu o sırada gazetelerde okudum. Kadın çok güzeldi."</p>

  <p class="block_5">Poirot başını salladı.</p>

  <p class="block_5">"Fakat beni aydınlatmalısın. Bütün bunların anlamı nedir?"</p>

  <p class="block_5">"Bana önce şunu söyle: Sence bütün bunlar nedir?"</p>

  <p class="block_5">İyice şaşırdım. "Bana verdiğin beş ayrı cinayetle ilgili bir özet. Başka başka yerlerde olmuş, değişik sınıftan insanlarla ilgili vakalar. Ayrıca onların arasında hafif bir benzerlik bile yok. Yani: vakalardan biri kıskançlıkla ilgili. Birinde mutsuz bir kadın kocasını ortadan kaldırmış. Bir diğerinin nedeniyse para. Dördüncüsü bencil olmayan gayelerle işlenmiş denilebilir. Zira katil kanundan kaçmaya kalkışmamış. Beşincisiyse, vahşice bir cinayet. Herhalde katil o sırada sarhoştu." Durdum ve kararsızca, "Onların arasında gözümden kaçan ortak bir nokta mı var?" diye sordum.</p>

  <p class="block_5">"Hayır, hayır. Olayları ustalıkla özetledin. Yalnız şunu da söyleyebilirdin: Bu vakaların hiçbirinin de şüphe götürür bir tarafı yokmuş."</p>

  <p class="block_5">"Anlayamadım..."</p>

  <p class="block_5">"Örneğin... Bayan Etherington beraat etmiş. Ama buna rağmen yine de herkes onun katil olduğundan eminmiş. Freda Clay'ı açık açık suçlamamışlar. Fakat hiç kimse de cinayeti başka bir şekilde çözümlemeye kalkışmamış. Riggs, karısıyla âşığını öldürdüğünü hiç hatırlamadığını söylemiş. Ama başka birinin katil olduğu da hiçbir zaman düşünülmemiş. Margaret Litchfield ise, suçunu itiraf etmiş."</p>

  <p class="block_5">Kaşlarımı kaldırdım. "Evet, bu doğru. Ama bundan belirli ne sonuç çıkardığını anlayamıyorum..."</p>

  <p class="block_5">"Ah, ama şimdi senin henüz bilmediğin bir gerçeğe geliyorum. Hastings, diyelim ki bütün bu özetlediğim vakalarda, hepsinin müşterek, acayip bir tarafı var..."</p>

  <p class="block_5">"Ne demek istiyorsun?"</p>

  <p class="block_5">Poirot ağır ağır, "Hastings, sözlerimi dikkatle seçmek niyetindeyim," dedi. "Bunu şu şekilde açıklayayım: Belirli bir kimse var... X diye tanımlayacağım biri. Bütün bu olaylarda X'in kurbanı ortadan kaldırması için bir neden yokmuş. Görünürde bir sebep. Öğrenebildiğim kadarıyla vakanın birinde, cinayet işlendiği sırada X, üç yüz kilometre ötede bir yerdeymiş. Ama yine de sana şunu söyleyeceğim: X. Etherington'la samimiymiş. X. bir süre Riggs'le aynı köyde oturmuş. X, Bayan Bradley'le ahbapmış. X'le Freda Clay'in sokakta birlikte yürürken çekilmiş bir resimleri var bende. İhtiyar Matthew Litchfield öldüğü zaman X de evin yakınındaymış."</p>

  <p class="block_5">Ona hayretle bakakaldım. "Evet, bu kadarı da fazla... İki vakayı rastlantı olarak açıklayabiliriz. Hatta üçünü. Ama beş vaka... hayır bu kadarı biraz fazla. Olmayacak bir şeymiş gibi gözükmesine rağmen bu değişik cinayetler arasında bir bağ olmalı." "Demek benimle aynı sonuca vardın?" "X'in katil olduğu sonucuna mı? Evet."</p>

  <p class="block_5">"O halde Hastings, benimle birlikte bir adım daha atmaya hazırsın demektir. Sana şunu söylememe izin ver. X bu evde." "Burada mı? Styles'da mı yani?" "Styles'da. Bundan çıkacak mantıklı sonuç nedir?" Onun nasıl bir açıklama yapacağını anlamıştım. "Haydi," dedim.</p>

  <p class="block_5">"Söyle."</p>

  <p class="block_5">Hercule Poirot ciddi bir tavırla başını salladı. "Kısa bir süre sonranburada bir cinayet işlenecek. Burada."</p>
</body>
</html>
