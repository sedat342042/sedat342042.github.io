<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Agatha Christie _ Ve Perde İndi (Curtain)</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre3" id="sigil_toc_id_12">14</h1>

  <p class="block_5">Bayan Franklin'in ölümüyle ilgili resmi soruşturmadan sonraki günleri iyice hatırlayamıyorum. Tabii cenaze töreni yapıldı. Styles St. Mary'nin bütün meraklılarının törene katıldıklarını söyleyebilirim. O arada gözleri akan, tecessüsü tiksinti verecek derecede fazla, ihtiyar bir kadın da bana yanaştı.</p>

  <p class="block_5">Biz tam mezarlıktan çıkarken karşıma dikildi kadın. "Benim sizi bir yerden hatırlamam gerek, efendim. Öyle değil mi?"</p>

  <p class="block_5">"Şey... Belki..."</p>

  <p class="block_5">Benim sözlerimi dinlemedi bile. Konuşmasını sürdürdü. "Yirmi yıldan daha uzun bir zaman önce... Yaşlı kadın köşkte öldüğü zaman Styles'da işlenen ilk cinayet buydu. O zaman, 'Bu sonuncusu da olmayacak,' dediydim. İhtiyar Bayan Inglethorp'u kocasının öldürmüş olduğundan emindik hepimiz de. Gayet emindik." Sinsi sinsi güldü. "Belki bu sefer katil kadının kocasıdır.".</p>

  <p class="block_5">Sert sert, "Ne demek istiyorsunuz?" diye bağırdım. "Jürinin verdiği kararı duymadın mı? Bir intihar olayı bu."</p>

  <p class="block_5">"Sorgu yargıcı da öyle söyledi. Ama o yanılmış olabilir. Öyle değil mi?" Beni dürttü. "Doktorlar, karılarını nasıl ortadan kaldıracaklarını bilirler. Anlaşılan kadın da adamın pek işine yaramıyormuş."</p>

  <p class="block_5">Hiddetle ona doğru döndüm. Telaşla uzaklaşırken, "Benim kötü bir maksadım yoktu," diye söylendi. "Sadece köşkte ikinci defa cinayet işlenmesi bana acayip gözüktü... Her sefer sizin köşkte olmanız da bir garip... Öyle değil mi, efendim?"</p>

  <p class="block_5">Korkunç bir an kadının gerçekten iki cinayeti de benim işlemiş olduğumdan kuşkulanıp kuşkulanmadığını düşündüm. Çok sarsıcı bir şeydi bu. Artık köylülerin şüphesinin ne acayip, ısrarlı ve sıkıcı bir şey olduğunu anlıyordum.</p>

  <p class="block_5">Neticede onların şüpheleri de yersiz değildi. Çünkü biri Bayan Franklin'i öldürmüştü.</p>

  <p class="block_5">Dediğim gibi o günleri pek de iyi anımsamıyorum. Bir kere Poirot'nun sağlık durumu beni ciddi şekilde endişelendirmeye başlamıştı.</p>

  <p class="block_5">Curtiss bir gün telaşla bana geldi. İfadesiz yüzünde hafif bir endişe vardı. Poirot'nun biraz da korkutucu bir kalp krizi geçirdiğini haber verdi. "Bence bir doktor çağrılması gerek."</p>

  <p class="block_5">Hemen Poirot'un yanına koştum. Arkadaşım inatla bu teklifi reddetti. Bu hali eskisinden biraz farklı, diye düşündüm. Vaktiyle Poirot sağlığı için boş yere endişelenir dururdu. Hava akımı olduğunu düşünür boynuna ipek ve yün atkılar sarardı. Ayaklarının ıslanmasından ödü patlardı. Hafif bir soğuk algınlığından şüphelendi mi, hemen derece koyar ve yatardı. Aksi takdirde zatürree olabilirim, derdi. En ufacık bir rahatsızlık yüzünden hemen doktora koşardı."</p>

  <p class="block_5">Şimdi arkadaşım gerçekten hastaydı ve tavırlarını da tamamıyla değiştirmişti.</p>

  <p class="block_5">Hoş belkide asıl neden buydu. Bütün o eski rahatsızlıklar önemsiz şeylerdi. Poirot şimdi gerçekten hastaydı ve belki de bunu kendi kendisine bile itiraf etmekten kaçınıyordu. Korktuğu için hastalığına aldırmazmış gibi bir tavır takınıyordu.</p>

  <p class="block_5">Benim itirazlarıma heyecanla, acı acı cevap verdi. "Fakat ben doktorlara göründüm! A'ya ve B'ye gittim..." Sözünü ettiği tanınmış iki mütehassıstı. "Onlar ne yaptılar? Beni Mısır'a yolladılar. Oraya erişir erişmez daha da fenalaştım. Sonra R'ye de gittim..."</p>

  <p class="block_5">R'nin kalp mütehassısı olduğunu biliyordum. Çabucak sordum. "O ne dedi?"</p>

  <p class="block_5">Poirot yan yan bana baktı. Kalbim acıyla burkularak birdenbire durdu adeta.</p>

  <p class="block_5">Arkadaşım usulca, "O, benim için mümkün olan her şeyi yaptı," diye mırıldandı. "İlaçlarım var... Hepsi de burada, yakınımda... onlardan başka... yapılacak hiçbir şey yok. Onun için Hastings'ciğim, başka doktorları da çağırmanın hiçbir faydası olmayacak. Dostum, makine eskimiş. İnsan neyseki yeni bir motor takarak, bir araba gibi çalışmaya devam edemiyor."</p>

  <p class="block_5">"Buraya bak, Poirot. Muhakkak bir şey olmalı. Curtiss..." Poirot sert sert, "Curtiss mi?" dedi. "Evet, o bana geldi. Endişelenmişti... Kriz geçirmişsin..." Poirot yavaşça başını salladı. "Evet, evet. Bazen bu krizler seyreden için korkunç bir olay halini alıyorlar. Zavallı Curtiss, kalp krizlerine alışık değil."</p>

  <p class="block_5">"Gerçekten bir doktora görünmeyecek misin?" "Bunun hiçbir faydası olmaz ki, dostum." Poirot sevecenlikle ama yine de kesin bir tavırla konuşmuştu.</p>

  <p class="block_5">Kalbimin yine ıstırapla burkulduğunu hissettim. Poirot bana gülümsedi. "Hastings, bu benim ilgilendiğim son vaka olacak. Ayrıca en fazla ilgimi çeken olay... Ve en ilginç katil... Çünkü X'in fevkalade, şahane bir tekniği var. İstemememe rağmen yine de ona karşı hayranlık duyuyorum. Anlayacağın, dostum, X bu ana kadar öyle büyük bir ustalık gösterdi ki, beni bile yendi. Beni, Hercule Poirot'yu! Engelleyemeyeceğim bir saldırı yöntemi bulmuş o."</p>

  <p class="block_5">Onu yatıştırmak için, "Sağlığın yerinde olsaydı..." diye başladım. Fakat hata etmiştim anlaşılan. Çünkü Hercule Poirot hemen öfkelendi. "Ah! Fiziki bir güç sarf etmenin gereksiz olduğunu sana yüz defa mı söyleyeceğim? Yüz defa! Bin defa! Gereken sadece... düşünmek." "Şey... Tabii. Sen bunu güzel bir şekilde yapabilirsin!" "Güzel bir şekilde mi? Ben bunu fevkalade bir şekilde yapabilirim! Kollarım, bacaklarım felçli gibi. Kalbim bana oyunlar oynuyor. Fakat beynim, Hastings, beynimin hiçbir kusuru yok. Mükemmel çalışıyor o. Beynim hâlâ herkesinkinden üstün."</p>

  <p class="block_5">Onu yatıştırmak için, "İşte bu fevkalade," dedim.</p>

  <p class="block_5">Fakat ağır ağır aşağıya inerken, Poirot'nun beyninin esrarı gerektiği kadar çabucak çözemediğini düşünüyordum. Önce Bayan Luttrell ölümle karşı karşıya gelmiş ama neyseki kurtulmuştu. Sonra... Bayan Franklin zehirlenmişti. Peki, biz bu konuda ne yapıyorduk? Hemen hemen hiçbir şey...</p>

  <p class="block_5">Poirot ertesi gün bana, "Benim bir doktora görünmemi istiyordun, Hastings," dedi.</p>

  <p class="block_5">Heyecanla, "Evet," diye cevap verdim. "Bunu yaparsan beni çok sevindirirsin."</p>

  <p class="block_5">"Pekâlâ... Razı oluyorum. Franklin'i göreceğim."</p>

  <p class="block_5">Şaşırdım. "Franklin'i mi?"</p>

  <p class="block_5">"Evet. O doktor değil mi?"</p>

  <p class="block_5">"Doktor ama daha çok araştırmayla meşgul oluyor."</p>

  <p class="block_5">"Orası öyle. Onun aile doktoru olarak başarıya erişebileceğini sanmıyorum. Çünkü Franklin, hastalara karşı nasıl davranılacağını pek bilmiyor. Ama Tıp Fakültesi'nden mezun adam. Ve bu konuda çok bilgili olduğu da muhakkak."</p>

  <p class="block_5">Pek de hoşnut olmamıştım. Franklin'in yetenekli bir insan olduğundan emindim. Fakat bence o, insanların hastalıklarına karşı fazla bir ilgi duymuyor, hatta böyle şeyleri sabırsızlıkla karşılıyordu. Belki araştırma alanı için mükemmel meziyetlerdi bunlar. Ama herhalde doktorun bakacağı bir hastayı memnun edecek şeyler de değillerdi.</p>

  <p class="block_5">Fakat Poirot'nun onu bile görmeye razı olması yine de sevinilecek bir şeydi. Poirot'nun köyde doktoru olmadığı için Franklin hemen ona bakmaya razı oldu. "Fakat," dedi. "Poirot'nun daimi doktor kontrolünde bulundurulması gerekebilir. O zamanköyden bir doktor çağırırsınız. Zira ben her zaman onunla meşgul olamam."</p>

  <p class="block_5">Franklin, Poirot'nun yanında uzun bir süre kaldı.</p>

  <p class="block_5">Doktor sonunda odadan çıktığı zaman ben onu dışarda bekliyordum. Franklin'i kendi odama çekerek, kapıyı sıkıca kapattım.</p>

  <p class="block_5">Endişeyle, "E?" diye sordum.</p>

  <p class="block_5">Franklin düşünceli düşünceli, "O, ilgi çekici bir adam," dedi.</p>

  <p class="block_5">"Evet evet..." Bu herkesçe bilinen gerçeğin üzerinde duracak değildim. "Sağlığı nasıl?"</p>

  <p class="block_5">"Ahi Sağlığı mı?" Franklin sanki pek önemsiz bir şeyden söz etmişim gibi bayağı şaşırmıştı. "Ah... Sağlığı berbat tabii."</p>

  <p class="block_5">Hiç de doktorca bir söz değildi bu. Halbuki Judith'ten Franklin'in Tıp Fakültesindeki en parlak öğrencilerden biri sayıldığını duymuştum.</p>

  <p class="block_5">Endişeyle bağırdım. "Durum çok mu kötü?"</p>

  <p class="block_5">Doktor bana şöyle bir baktı. "Öğrenmek mi istiyorsunuz?"</p>

  <p class="block_5">"Tabii!" Bu budala ne sanıyordu?</p>

  <p class="block_5">Franklin fikrini hemen açıkladı. "İnsanların çoğu gerçeği bilmeyi istemezler. Onlar sadece yatıştırıcı sözler beklerler. Umutlarının ayakta tutulmasını isterler... Her gün aynı şekilde yaşayacaklarına dair güvence vermenizi isterler... Tabii bazen bir hasta şaşılacak bir şekilde iyileşir. Ama Poirot için böyle bir şey söz konusu olamaz."</p>

  <p class="block_5">"Yani?..." Kalbimi yine o buzdan el sıkmaya başlamıştı.</p>

  <p class="block_5">Franklin başını salladı. "Evet, o ölüme mahkûm. Ve pek az zamanı olduğunu sanıyorum. Eğer Poirot izin vermeseydi size bu açıklamayı da yapmazdım."</p>

  <p class="block_5">"O halde... Poirot durumu biliyor."</p>

  <p class="block_5">Franklin, "Tabii biliyor," dedi. "Kalbi... her an durabilir... ama bunun ne zaman olacağını kimse kesinlikle söyleyemez." Bir an durdu. Sonra da ağır'ağır ekledi. "Sözlerinden onun bir şey için endişelendiğini anladım. Üzerine aldığı bir işi zamanında bitirmek istediğini açıkladı. Bunu biliyor muydunuz?"</p>

  <p class="block_5">"Evet," dedim. "Biliyordum."</p>

  <p class="block_5">Franklin bana ilgiyle baktı. "O işi tamamlamayı istiyor."</p>

  <p class="block_5">"Anlıyorum..." Bir taraftan da, "Acaba John Franklin bu işin ne olduğunu biliyor mu?" diye düşünüyordum.</p>

  <p class="block_5">Doktor ağır ağır, "Bu işi başaracağını umarım," dedi. "Sözlerinden bunun Poirot için çok önemli olduğunu anladım." Bir an durdu, sonra da ekledi. "Çok intizamlı bir kafası var onun."</p>

  <p class="block_5">Endişeyle sordum. "Yapılacak bir şey yok mu? Yeni bir tedavi..."</p>

  <p class="block_5">Başını salladı. "Hiçbir şey yok. Poirot'nun yanında amylnitrat ampulleri var. Kriz geleceğini anlayınca bunları kullanacak." Birdenbire pek garip bir şey söyledi Franklin. "Poirot'nun insan hayatına büyük saygısı var, değil mi?"</p>

  <p class="block_5">"Evet... Herhalde..."</p>

  <p class="block_5">Poirot'nun kaç defa, "Ben cinayet işlenmesini hiç tasvip etmem," dediğini duymuştum. Ciddi ciddi söylediği ve konuya göre pek hafif kaçan bu söz daima hoşuma giderdi.</p>

  <p class="block_5">Franklin sözlerine devam ediyordu. "İşte aramızdaki fark! Benim yoktur..."</p>

  <p class="block_5">Ona merakla baktım.</p>

  <p class="block_5">Franklin hafifçe gülerek başını eğdi. "Doğru söylüyorum. İnsan nasıl olsa ölecek değil mi? Erken veya geç ölmüş bu o kadar önemli mi? Arada o kadar az fark var ki!"</p>

  <p class="block_5">Biraz da öfkeyle, "O halde neden doktor oldunuz?" diye sordum. "Ah, aziz dostum, doktorluk o kaçınılmaz sonucu atlatmak demek değildir ki. Hekimlik bundan daha derin ve önemlidir. Yaşayanları daha iyi hale sokmak demektir bu. Sağlıklı bir adam ölür... Bu o kadar önemli değildir. Geri zekâlı biri ölürse bunun iyi bir şey olduğunu düşünürsün. Fakat uygun hormonlar vererek geri zekâlı bir zavallıyı normal, sağlıklı bir insan haline sokmayı, ondaki tiroid yetersizliğini gidermeyi başarırsan, işte bu çok önemli bir buluş olur."</p>

  <p class="block_5">Ona daha da büyük bir ilgiyle baktım. Gribe tutulsaydım herhalde Dr. Franklin'i çağırmazdım. Gelgelelim adamın gerçek gücü ve o müthiş samimiyeti karşısında derin bir saygı duyuyordum. Karısının ölümünden beri Franklin'in değişmiş olduğunu da fark etmiştim. Adamın pek de öyle yas tutarmış gibi bir hali yoktu. Aksine daha canlı, enerjik ve ateşliydi. O eski dalgınlığı da kalmamıştı.</p>

  <p class="block_5">Onun çabucak söylediği sözler üzerine daldığım düşüncelerden uyandım. "Judith size pek benzemiyor... Değil mi?"</p>

  <p class="block_5">"Hayır... Benzemiyor sanırım."</p>

  <p class="block_5">"O, annesine mi çekmiş?"</p>

  <p class="block_5">Düşündüm. Sonra da ağır ağır başımı salladım. "Hayır... Aslında karım neşeli, güler yüzlü bir insandı. Hiçbir şeyi ciddiye almazdı. Bana da aynı şeyi aşılamaya çalıştı ama korkarım bu bakımdan pek de başarılı olamadı."</p>

  <p class="block_5">Franklin hafifçe güldü. "Hayır. Siz daha ziyade sert bir babasınız, değil mi? Judith öyle söylüyordu... Judith fazla gülmüyor. Pek ciddi bir kız. Herhalde bunun sebebi haddinden fazla çalışması. Suç bende tabii." Derin derin düşünmeye başladı.</p>

  <p class="block_5">Laf olsun diye, "İşiniz çok ilgi çekici olmalı," dedim. "Efendim?"</p>

  <p class="block_5">"İşiniz çok ilgi çekici olmalı, dedim."</p>

  <p class="block_5">"Ancak altı yedi kişi için öyle. Başkaları içinse fevkalade iç sıkıcı bir şey. Belki de onlar haklılar. Ama..." Başını arkaya atarak omuzlarını dikleştirdi. O anda güçlü, canlı bir erkek olduğu her halinden belliydi. "Artık elime beklediğim fırsat geçti! Allahım, avaz avaz bağırabilirim! Enstitüdekiler bana bugün haber yolladılar. O yer hâlâ acıkmış. İşi bana veriyorlar. On gün sonra yola çıkacağım." "Afrika'ya mı gideceksiniz?" "Evet. Ne harikulade, değil mi?" "Bu kadar çabuk mu?" Biraz sarsılmıştım. Bana hayretle baktı. "Çabuk? Ne demek istiyorsunuz? Ah..." Yüzü aydınlandı. "Yani Barbara'nın ölümünden hemen sonra mı demek istiyorsunuz? Neden olmasın? Karımın ölümünün beni ne kadar rahatlattığının farkında değil misiniz? Sevincimi gözlememin ne faydası olur?" Yüzümdeki ifadeyi pek gülünç bulmuş gibiydi. "Korkarım benim alışılagelmiş tavırları takınacak vaktim yok. Sabrım da. Barbara'ya âşık oldum. Pek güzel bir kızdı o. Barbara'yla evlendim ve bir yıl sonra da ona olan aşkım söndü. Barbara'nın bana olan sevgisinin bu kadar da devam etmediğinden eminim. Tabii karımı hayal kırıklığına uğrattım. O, beni etkileyebileceğini sanıyordu. Ama bunu başaramadı. Ben bencil, inatçı ve bildiğini okuyan bir adamım." Franklin'e hatırlattım. "Fakat karınız uğruna Afrika'ya gitmeyi reddettiniz..."</p>

  <p class="block_5">' "Evet... ama bu sadece mali bir meseleydi. Ben Barbara'nın alışık olduğu şekilde bir hayat sürmesini sağlama görevini üzerime almıştım. Afrika'ya gitseydim, Barbara çok parasız kalacaktı. Fakat şimdi..." Yüzünde o çok içten, çocuksu gülücük belirdi. "Şansım varmış... Her şey istediğim gibi oldu."</p>

  <p class="block_5">Sözleri midemi bu land iriyordu. Evet karısı ölen her adam ıstırapla kıvranmıyordu belki. Başkaları da bunu fark ediyorlardı herhalde. Ama artık bu kadarı da fazlaydı.</p>

  <p class="block_5">Franklin yüzümdeki ifadeyi fark etmişti ama bu onu hiç de sarsmadı. "Gerçeği pek az insan takdir eder. Halbuki bu sayede zaman kazanılır. Ve insan olmayacak şeyler söylemekten de kurtulur."</p>

  <p class="block_5">Sert sert, "Karınızın intihar etmiş olması sizi hiç üzmüyor mu?" dedim.</p>

  <p class="block_5">Düşünceli düşünceli mırıldandı. "Barbara'nın intihar ettiğine inanmıyorum aslında. İmkânsız bu..."</p>

  <p class="block_5">"O halde ne olduğunu düşünüyorsunuz?"</p>

  <p class="block_5">Beni süzdü. "Bilmiyorum. Hatta..: bilmeyi istediğimi de pek sanmıyorum. Anlıyor musunuz?"</p>

  <p class="block_5">Ona hayretle bakakalmıştım. Franklin'in bakışları sert ve soğuktu.</p>

  <p class="block_5">Tekrar, "Bilmeyi istediğimi de pek sanmıyorum," dedi. "Bu beni hiç ilgilendirmiyor. Anlıyor musunuz?"</p>

  <p class="block_5">Anlıyorum... Ama durum hiç de hoşuma gitmiyordu.</p>

  <p class="block_5">Stephen Norton'un bir derdi olduğunu ne zaman fark ettiğimi pek bilmiyorum. Resmi soruşturmadan sonra çok sessizleşmişti adam. Cenaze töreninden sonra da dalgın dalgın dolaşmaya başladı. Kaşlarını çatıyor, gözlerini yere dikiyordu. Ayrıca ellerini kısa, kır saçlarının arasına sokmak gibi bir âdeti de vardı. Bu yüzden saçları çalı gibi dimdik duruyordu. Norton pek gülünç bir hal alıyordu o zaman. Ama bunun farkında değildi. Bu hali aklına bir şeyin takılmış olduğunu gösteriyordu. Kendisine bir şey söylediğiniz zaman da dalgın dalgın cevaplar veriyordu. Sonunda Norton'un bir şey yüzünden endişelendiğini anladım. Ona usulca kötü bir haber alıp almadığını sordum. Hemen, "Hayır," dedi. Böylece bir süre için bu konu kapanmış oldu.</p>

  <p class="block_5">Fakat daha sonra Norton gizli kapaklı bir şekilde, beceriksizce fikrimi almaya çalıştı.</p>

  <p class="block_5">Ciddi bir şeyden söz edeceği zaman daima kekelerdi o. Şimdi de kekeleyerek ahlak konusuyla ilgili uzun ve karışık bir hikâyeye başlamıştı.</p>

  <p class="block_5">"Biliyor musunuz, Hastings? Bir şeyin doğru mu, yoksa yanlış mı olduğunu hemen söyleyebilmek çok kolay bir şey olmalı. Ama aslında bu mesele hiç de basit değil. Yani... İnsan bir şeyle karşılaşabilir... Yani onunla ilgisi olmayan bir şeyle... Bunu kazara görür... Aslında bu onun faydalanamayacağı bir şeydir... Ama bir bakıma çok da önemli olabilir. Ne demek istediğimi anlıyor musun?"</p>

  <p class="block_5">"Korkarım pek de anlayamıyorum," diye itiraf ettim.</p>

  <p class="block_5">Norton'un kaşları yine çatıldı. Elini saçlarının arasına soktu. Ve tabii saçları gülünç bir şekilde kabardı. "Bunu açıklamak o kadar zor ki. Şöyle demek istiyorum... Örneğin... özel bir mektupta bir şey gördünüz... Aslında bu başkasına yazılmıştı ama mektubun size yollandığını sanarak okumaya başladınız. Daha durumu fark etmeden bilmemeniz gereken bir şeyi öğrendiniz... Böyle bir şey olabilir..."</p>

  <p class="block_5">"Ah, evet. Tabii olabilir..."</p>

  <p class="block_5">"Eh, insan o zaman ne yapar?"</p>

  <p class="block_5">"Şey..." Kafamı bu meseleye verdim. "Herhalde mektubun asıl sahibine gider ve 'Çok üzgünüm,' dersiniz. 'Mektubu yanlışlıkla açtım.'"</p>

  <p class="block_5">Norton içini çekti. "Ben meselenin bu kadar basit olduğunu sanmıyorum." Bir an durdu. "Çünkü insan bir hayli utanılacak bir şey okumuş olabilir, Hastings."</p>

  <p class="block_5">"Yani karşısındakini utandıracak bir şey demek istiyorsunuz. Herhalde o zaman mektubu okumamış, hatayı tam zamanında fark etmişsiniz gibi davranırsınız..."</p>

  <p class="block_5">Norton kısa bir sessizlikten sonra, "Evet," dedi. Fakat bu hal çaresinin onu pek de memnun etmediği belliydi. Sonra üzüntüyle mırıldandı. "Ne yapmam gerektiğini bilseydim!"</p>

  <p class="block_5">Ona başka yapılacak bir şey olmadığını söyledim.</p>

  <p class="block_5">Norton yine düşünceli düşünceli kaşlarını çatmıştı. "Anlayacağınız, Hastings, mesele bundan çok daha derin. Diyelim ki... okuduğunuz şey çok önemliydi. Yani... başka biri için..."</p>

  <p class="block_5">Sabrım taşıverdi. "Doğrusu ne demek istediğinizi anlayamıyorum, Norton. İnsanın başkalarının özel mektuplarını okuması hiç de doğru değildir."</p>

  <p class="block_5">"Evet, evet, tabii. Ben bunu kastetmedim. Zaten söz ettiğim de aslında mektup değil. Ben sadece bu mektup örneğini bir şeyi anlatabilmek için kullandım. Tabii insan kazara duyduğu, okuduğu veya gördüğü bir şeyi kendisine saklar. Ama..."</p>

  <p class="block_5">"Ama ne?"</p>

  <p class="block_5">Norton ağır ağır, "Ama bu açıklanması gereken bir şey de olabilir."</p>

  <p class="block_5">Ona ani bir ilgiyle baktım.</p>

  <p class="block_5">Norton sözlerine devam etti. "Buraya bakın... Bu meseleyi şöyle düşünün: belki... bir... bir anahtar deliğinden bir şey gördünüz..."</p>

  <p class="block_5">Anahtar deliği sözleri Poirot'yu düşünmeme sebep oldu.</p>

  <p class="block_5">Norton kekeliyordu hâlâ. "Yani sunu demek istiyorum... O anahtar deliğinden bakmanızın gayet normal bir sebebi var. Örneğin... belki anahtar takıldı. Ne olduğunu anlamak için baktınız... Veya daha güzel, daha önemli bir neden vardı... Ve öyle bir sahneyle karşılacağınız da hiç aklınıza gelmiyordu..."</p>

  <p class="block_5">Bir an onun kekeleyerek söylediği sözleri duymaz oldum. Çünkü kafamda birdenbire bir şimşek çakmıştı. O çimenli tepeye tırmandığımız gündü ve Norton'un benekli ağaçkakan görmek için dürbünü gözlerine götürüşünü hatırlamıştım. Adamın birdenbire çok üzülüp sıkıldığını unutmamıştım. Norton benim de dürbünle bakmama engel olmaya kalkışmıştı. O sırada gördüğü şeyin benimle ilgisi olduğunu sanmıştım. Yani Judith'le Allerton'un orada olduklarını düşünmüştüm. Ama belki durum böyle değildi. Belki de adam tamamıyla bambaşka bir şey görmüştü. O sırada aklım fikrim Judith'le Allerton'da olduğu için hemen bu sonuca varmıştım. Başka bir şey düşünememiştim.</p>

  <p class="block_5">Birdenbire, "Bu, dürbünle gördüğünüz bir şeyie mi ilgili," diye sordum.</p>

  <p class="block_5">Norton, hem şaşırdı, hem de rahatladı. "Hastings, nasıl bildiniz?"</p>

  <p class="block_5">"Bu, siz ve ben Elizabeth Cole'la küçük tepeye tırmandığımız gün oldu, değil mi?"</p>

  <p class="block_5">"Evet, öyle."</p>

  <p class="block_5">"Ve benim o sahneyi görmemi de istemediniz."</p>

  <p class="block_5">"Hayır. Bu... şey... bu hiçbirimize göre bir şey değildi. Yani... bizim görmememiz gereken bir şeydi o."</p>

  <p class="block_5">"O gün ne gördünüz?"</p>

  <p class="block_5">Norton yine kaşlarını çattı. "İşte mesele de bu ya! Bunu açıklamam doğru olur mu? Yani... bu bir tür gözetleme gibi bir şeydi. Aslında görmemem gereken bir şeyi fark ettim. Tabii ben o sahneye bakmıyordum. Gerçekten benekli bir ağaçkakan görmüştüm... Pek güzel bir şeydi o. Sonra... diğer sahneyi fark ettim." Durdu.</p>

  <p class="block_5">Meraklanmıştım. Fena halde meraklanmıştım. Ama Norton'un dürüstlüğüne de saygım vardı. "Gördüğünüz... önemli bir şey miydi?" Ağır ağır, "Önemli olabilir," dedi. "İşte işin can alacak noktası da bu.</p>

  <p class="block_5">Emin değilim."</p>

  <p class="block_5">"Bu olayın Bayan Franklin'in ölümüyle bir ilgisi olabilir mi?" diye sordum.<br class="calibre4" />
  İrkildi. "Bunu sormanız çok garip."</p>

  <p class="block_5">"O halde bu olayla gerçekten..."</p>

  <p class="block_5">"Hayır, hayır. Doğrudan doğruya değil. Ama olabilir..." Ağır ağır konuşuyordu. "Bu bazı şeylerin daha değişik anlamları olduğunu gösterir. Yani... Allah kahretsin! Ne yapacağımı bilmiyorum!"</p>

  <p class="block_5">Fena halde bocaladım. Meraktan ölüyordum. Ama Norton'un gördüğünü anlatmayı pek istemediğini de seziyordum. Durumunu anlıyordum onun. Norton'un yerinde olsam ben de aynı şekilde düşünürdüm. Başkalarının uygunsuz bir şekilde elde ettiğimizi düşünecekleri bir bilgi kırıntıcığına sahip olmak hiç de hoş bir şey değildi.</p>

  <p class="block_5">Sonra aklıma bir şey geldi. "Neden Poirot'nun fikrini almıyorsunuz?"</p>

  <p class="block_5">."Poirot'nun mu?" Norton bu öneriyi pek beğenmemişti.</p>

  <p class="block_5">"Evet. Ona danışın."</p>

  <p class="block_5">Norton ağır ağır, "Evet," dedi. "Bu da bir fikir. Tabii o bir yabancı..."</p>

  <p class="block_5">Utanarak sustu.</p>

  <p class="block_5">Onun ne demek istediğini biliyordum. Poirot'nun, 'oyunu sportmence oynamak' konusundaki acı sözlerini unutmamıştım. Acaba Poirot etrafı neden dürbünle seyretmeyi akıl edemedi, diye düşündüm. Bu aklına gelmedi herhalde. Gelseydi hemen bir dürbün alırdı.</p>

  <p class="block_5">Israr ettim. "Poirot, sırrınıza saygı gösterir. Beğenmezseniz onun tavsiyesini yerine getirmezsiniz, olur biter."</p>

  <p class="block_5">Norton'un yüzü aydınlandı. "Doğru ya. Biliyor musunuz, Hastings. Gerçekten öyle yapacağım."</p>

  <p class="block_5">Poirot'nun bu haberime hemen tepki göstermesi beni çok şaşırttı.</p>

  <p class="block_5">"Ne dedin, Hastings?" Arkadaşım ağzına götürmekte olduğu kızarmış ekmek parçasını düşürmüştü. Başını ileriye doğru uzattı. "Anlat. Çabuk anlat."</p>

  <p class="block_5">Hikâyeyi tekrarladım.</p>

  <p class="block_5">Poirot düşünceli düşünceli, "O gün dürbünle bir şey görmüş..." diye mırıldandı. "Sana anlatmaya yanaşmadığı bir şey." Elini uzatarak kolumu sıkıca tuttu. "Bundan başka birine söz etmiş mi?"</p>

  <p class="block_5">"Sanmıyorum... Evet, söz etmediğinden eminim."</p>

  <p class="block_5">"Çok dikkatli olmalısın, Hastings. Norton başkalarına açılmamalı. Bu çok önemli. Hatta o bir imada bile bulunmamalı. Bu tehlikeli olabilir."</p>

  <p class="block_5">"Tehlikeli mi?"</p>

  <p class="block_5">"Çok tehlikeli hem de." Poirot'nun yüzünde son derece ciddi bir ifade vardı. "Onunla konuş, dostum. Bu akşam buraya gelip beni görsün. Sanki alelade, dostça bir ziyarette bulunacakmış gibi davransın. Anlıyor musun? Norton'un bana gelmesinin özel bir sebebi olduğundan hiç kimse şüphelenmemen. Ve dikkatli ol, Hastings. Çok dikkatli ol. O sırada yanınızda başka kim vardı dedin?"</p>

  <p class="block_5">"Elizabeth Cole."</p>

  <p class="block_5">"O, Norton'un halinde bir acayiplik olduğunu fark etti mi?"</p>

  <p class="block_5">Hatırlamaya çalıştım. "Bilmiyorum... Fark etmiş olabilir. Ona sorayım mı?"</p>

  <p class="block_5">"Hiç kimseye bir şey söyleme, Hastings. Katiyen söyleme."</p>

  <p class="block_5">Norton'a Poirot'nun yolladığı haberi tekrarladım.</p>

  <p class="block_5">"Yukarı çıkıp onu göreceğim tabii. Bunu ben de istiyorum; Fakat biliyor musunuz, Hastings. Bir bakıma bu konuyu size bile açtığıma pişmanım."</p>

  <p class="block_5">"Ha, aklıma gelmişken," dedim. "Bundan başka hiç kimseye söz etmediniz, değil mi?"</p>

  <p class="block_5">"Hayır... yani... hayır, ne münasebet." "Emin misiniz?"</p>

  <p class="block_5">"Hayır, hayır. Kimseye bir şey söylemedim." "Yine de söylemeyin. Önce Poirot'u bir görün bakalım." İlk cevap verdiği zaman tereddütle durakladığını fark etmiştim. Ama ikinci sefer tavrı kesindi. Fakat o hafif tereddütü sonradan hatırlayacaktım.</p>

  <p class="block_5">O gün gittiğimiz çimenli tepeye tekrar tırmandım. Biri benden Önce davranmıştı. Elizabeth Cole. Ben bayırı tırmanırken o da döndü.</p>

  <p class="block_5">"Çok heyecanlı bir haliniz var, Bay Hastings. Bir şey mi oldu."</p>

  <p class="block_5">Sakinleşmeye çalıştım. "Hayır, hayır, hiçbir şey yok. Hızlı yürüdüğüm için soluğum kesildi." Sonra kayıtsız bir tavırla ekledim. "Yağmur geliyor."</p>

  <p class="block_5">Elizabeth Cole gökyüzüne baktı. "Evet. Öyie sanırım."</p>

  <p class="block_5">Bir iki dakika orada sessiz sedasız durduk. Bu kadının hoşuma giden bir tarafı vardı. Elizabeth Cole kim olduğunu açıkladığını ve hayatını mahveden felaketten söz ettiği günden beri onunla ilgilenmeye başlamıştım. Istırap çeken iki insanın arasında gizli bir bağ vardır. Ama Elizabeth Cole'u ikinci bir bahar bekliyordu. Ya da ben öyle düşünüyordum.</p>

  <p class="block_5">İçimden gelen sese uyarak, "Heyecanlanmak bir tarafa," dedim. "Bugün canım çok sıkılıyor. Sevgili arkadaşım hakkında kötü şeyler duydum."</p>

  <p class="block_5">"Mösyö Poirot hakkında mı?"</p>

  <p class="block_5">Anlayış ve ilgisi derdimi dökmemi sağladı.</p>

  <p class="block_5">Sözlerim sona erince Elizabeth Cole usulca, "Anlıyorum..." diye mırıldandı. "Demek... her an aramızdan ayrılabilir?"</p>

  <p class="block_5">Başımı salladım. Konuşacak halde değildim.</p>

  <p class="block_5">Uzun bir sessizlikten sonra, "O da gittikten sonra dünyada gerçekten yapayalnız kalacağım," dedim.</p>

  <p class="block_5">"Böyle söylemeyin. Judith var. Sonra diğer çocuklarınız..."</p>

  <p class="block_5">"Onların her biri bir tarafta. Judith ise... Onun işi var. Bana ihtiyacı yok."</p>

  <p class="block_5">"Galiba çocuklar anneleriyle babalarına, başlan derde girmedikçe fazla bir ihtiyaç duymuyorlar. Bunu kesin bir kanun olarak kabul etmenizi isterdim. Ben sizden çok daha yalnızım. İki ablam da çok uzaklardalar. Biri Amerika'da, biri de İtalya'da."</p>

  <p class="block_5">"Yavrum," dedim. "Sizin hayatınız daha yeni başlıyor."</p>

  <p class="block_5">"Otuz beş yaşında mı?"</p>

  <p class="block_5">"Otuz beş yaş nedir ki? Keşke ben de otuz beşinde olsaydım..." Öfkeyle ekledim. "Ben kör değilim."</p>

  <p class="block_5">Merakla bana baktı. Sonra da kızardı. "Yani siz... ah!... Stephen Norton'la sadece ahbabız. Onunla müşterek taraflarımız çok..."</p>

  <p class="block_5">"Daha iyi ya..."</p>

  <p class="block_5">"Çok nazik bir insan o..."</p>

  <p class="block_5">"Yavrum," diye mırıldandım. "Her şeyi nezakete vermeyin... Biz erkekler öyle yaratıklar değilizdir."</p>

  <p class="block_5">Fakat Elizabeth Cole birdenbire bembeyaz kesildi. Alçak, boğuk bir sesle, "Siz çok hainsiniz," dedi. "Körsünüz! Ben... evlenmeyi nasıl düşünebilirim? Hayat hikâyemi unutuyor musunuz? Ablam katildi... Katil değil idiyse, o zaman da deliydi! Bilmiyorum hangisi daha kötü."</p>

  <p class="block_5">Olanca gücümle, "Artık bunun üzerinde durmayın," diye bağırdım. "Unutmayın... Belki de olanlar doğru değil."</p>

  <p class="block_5">"Ne demek istiyorsunuz? Hepsi de doğru onların."</p>

  <p class="block_5">"Bana bir keresinde, 'Sanki Maggie gitmiş, yerine başkası gelmişti,' dediniz. Bunu unuttunuz mu?"</p>

  <p class="block_5">Soluğunu tuttu. "İnsana öyle geliyor."</p>

  <p class="block_5">"Bazen insana öyle gelen şey doğrudur."</p>

  <p class="block_5">Hayretle bana baktı. "Ne demek istiyorsunuz?"</p>

  <p class="block_5">"Babanızı öldüren," dedim. "Ablanız değildi."</p>

  <p class="block_5">Elini ağır ağır ağzına götürdü. Gözleri iyice irileşmişti. Korkuyla bana bakıyordu. "Siz delisiniz! Çıldırmış olmanız gerek. Bunu size kim söyledi?"</p>

  <p class="block_5">"Bunu bırakın şimdi," diye cevap verdim. "Ama bu sözlerim doğru. İlerde bir gün bunu size ispat edeceğim."</p>

  <p class="block_5">Evin yakınında Boyd-Carrington'la karşılaştım. Bana, "Buradaki son gecem," dedi. "Yarın gidiyorum."</p>

  <p class="block_5">"Knatton'a mı?"</p>

  <p class="block_5">"Evet."</p>

  <p class="block_5">"Herhalde çok seviniyorsunuz."</p>

  <p class="block_5">"Sevinmem mi gerek?... Belki..." İçini çekti. "Size açık söyleyeyim, Hastings. Buradan ayrılacağım için memnunum."</p>

  <p class="block_5">"Evet, yemekler gerçekten kötü. Servisin de iyi olduğu söylenilemez."</p>

  <p class="block_5">"Ben bunu kastetmedim. Neticede burası ucuz bir yer. Böyle pansiyonlardan fazla bir şey bekleyemezsiniz. Hayır, Hastings, ben rahatsızlıktan daha önemli bir şeyi kastediyordum. Bu evden hoşlanmıyorum... buranın havasında kötü bir şey var. Köşkte türlü şeyler oluyor." "Gerçekten öyle."</p>

  <p class="block_5">"Styles insanı neden böyle etkiliyor bilmiyorum. Belki de içinde cinayet işlenen bir ev artık bir daha eskisi gibi olamıyor... Ama burayı sevmiyorum. Önce Bayan Luttrell'in başına o kaza geldi. Büyük şanssızlıktı o. Sonra da zavallı küçük Barbara öldü..." Boyd-Carrington bir an durdu. "Bana sorsalardı. Barbara katiyen intihar edecek bir insan değildir,' derdim."</p>

  <p class="block_5">Durakladım. "Bilmem o kadarı da söylenebilir mi?" Sözümü kesti. "Ben söyledim. Allah kahretsin! Bir gün önce Barbara'yla beraberdim. Saatlerce. Gayet neşeliydi. Gezintimiz çok hoşuna gitmişti. Onu endişelendiren tek şey John'du. Kocasının deneylere fazla dalmış olmasından çok ileriye gitmeden korkuyordu. Ben ne düşünüyorum, biliyor musun, Hastings?" "Hayır."</p>

  <p class="block_5">"Barbara'nın ölümüne kocası sebep oldu aslında. Herhalde dırdır etti durdu. Barbara benimleyken bayağı mutluydu. Ama John Franklin, karısına o pek değerli mesleğinde ilerlemesini engellediğini ima etti. Meslek ha? Ben ona gösteririm! Tabii onun bu imaları Barbara'yı çok sarstı. O adam çok duygusuz, kılı bile kıpırdamadı. Bana sakin sakin yakında Af rika'ya gideceğini söyledi. Biliyor musun, Hastings, bana Barbara'yı kocasının öldürmüş olduğunu söylerlerse buna hiç şaşmam." Sert sert, "Aslında böyle düşünmediğinizden eminim," dedim. "Evet... Evet... Orası öyle... Ama bunun nedeni adama inanmam değil... Hayır, ben sadece böyle düşünmüyorum. 'Barbara'yı öldürmek isteseydi, bu şekilde davranmazdı,' diyorum. Yani herkes John Franklin'in physostigmine üzerinde çalıştığını biliyordu. Onun için de Barbara'yı öldürmeye kalkışsaydı, muhakkak kadını o maddeyle zehlrlemezdi. Fakat Hastings... Franklin'in şüphenilecek bir insan olduğunu düşünen yalnız ben değilim. İşin içyüzünü bilmesi gereken biri de bana bazı şeyler söyledi."</p>

  <p class="block_5">Telaşla, "Kim o?" dedim. Boyd-Carrington sesini alçalttı. "Hemşire Craven."</p>

  <p class="block_5">"Ne?" Çok şaşırmıştım.</p>

  <p class="block_5">"Hişş. Bağırmayın. Evet. Bana bu fikri Hemşire Craven verdi. O çok zeki bir kız. Aklı başında. Franklin'den hiç hoşlanmıyor. Hiçbir zaman da hoşlanmamış zaten."</p>

  <p class="block_5">Düşündüm. Aslında Hemşire Craven hastasından hoşlanmıyormuş gibi gelmişti bana. Birdenbire, kendi kendime, herhalde Hemşire Craven'in Franklin'ler hakkında bir hayli bilgisi var, dedim.</p>

  <p class="block_5">Boyd-Carrington ekledi. "O bu gece burada kalacak."</p>

  <p class="block_5">"Ne?" Şaşırmıştım. Zira Hemşire Craven cenaze töreninden hemen sonra buradan ayrılmıştı.</p>

  <p class="block_5">Boyd-Carrington izah etti. "Sadece bu gece... Ondan sonra başka bir hastaya gidecek..."</p>

  <p class="block_5">Nedense Hemşire Craven'in köşe dönmesi beni biraz endişelendirmişti. Bunun sebebini de bilmiyordum. Kadının geri gelmesi için bir sebep var mı, diye düşündüm. Boyd-Carrington'un söylediğine göre genç kadın Franklin'den hiç hoşlanmıyormuş...</p>

  <p class="block_5">Huzursuzluğumu yenerek ani bir öfkeyle, "Hemşire Craven'in Franklin hakkında birtakım imalarda bulunmaya hiç hakkı yok!" diye bağırdım. "Neticede vakanın intihar olduğu onun tanıklığı sayesinde kesinlikle tespit edildi. O ve Poirot'nun Bayan Franklin'in laboratuvardan elinde şişeyle çıktığını görmüş olması."</p>

  <p class="block_5">Boyd-Carrington homurdandı. "Şişe o kadar önemli mi ki? Kadınların ellerinde daima bir şişe olur. Esans şişesi... Saç losyonu... Tırnak cilası... Sizin kızınız da o akşam elinde bir şişeyle etrafta dolaşıp duruyordu... Ama bu Judith'in intihar etmeyi düşündüğü anlamına mı geliyordu? Ne münasebet!" Birdenbire sustu.</p>

  <p class="block_5">Zira Allerton yanımıza gelmişti. O bize sokulurken, tam melodrama yakışacak şekilde uzaklarda gök gürledi. Eskiden olduğu gibi yine, Allerton tam kötü adam rolü oynayacak bir tip, diye düşündüm.</p>

  <p class="block_5">Fakat Barbara Franklin'in öldüğü gece Allerton köşkte değildi. Sonra... kadını öldürmesi için ne sebep olabilirdi?</p>

  <p class="block_5">Ama X'in cinayet işlemesi için hiçbir zaman sebep yokmuş ki, diye düşündüm. İşte katilin güçlü durumda olması da bu yüzden. Bizi de bu engelliyor. Fakat... her an bir şimşek çakabilir. Ve biz de gerçeği görürüz."</p>

  <p class="block_5">Şimdi buraya şunu kesinlikle yazmam gerektiğine inanıyorum. Maceranın başından beri bir an için bile Poirot'nun başarısızlığa uğrayabileceğini katiyen düşünmedim. Poirot'yla X arasındaki savaşta, katilin galip çıkabileceği aklıma bile gelmedi. Poirot'nun hastalığına ve bitkinliğine rağmen, arkadaşıma inanıyordum. Bence X'den daha güçlüydü o. Anlayacağınız Poirot'nun daima zafere erişmesine alışmıştım.</p>

  <p class="block_5">Kafama ilk şüpheyi sokan Poirot'nun kendisi oldu.</p>

  <p class="block_5">Akşam yemeğine inmeden önce onun odasına uğradım. Bu konunun nasıl açıldığını şimdi hatırlıyorum. Fakat Poirot birdenbire, "Bana bir şey olduğu takdirde..." sözlerini kullandı.</p>

  <p class="block_5">Hemen, yüksek sesle itiraz ettim. Hiçbir şey olmayacaktı, Olamazdı.</p>

  <p class="block_5">"Ah.. Dr. Franklin'in sana anlattıklarını dikkatle dinlemediğin belli."</p>

  <p class="block_5">"Franklin bir şey bilmiyor. Sen daha uzun yıllar yaşayacaksın, Poirot."</p>

  <p class="block_5">"Olabilir, dostum... Ama hiç sanmıyorum... Ama şimdi genel olarak değil, belirli bir maksatla konuşuyorum. Yakında ölebilirim... Fakat dostumuz X yine de ölmekte çok geç kalmış olduğumu düşünebilir."</p>

  <p class="block_5">"Ne?" Yüzümden ne kadar sarsılmış ve şaşırmış olduğum belliydi.</p>

  <p class="block_5">Poirot başını salladı. "Ah, evet, Hastings. Neticede X zeki bir insan. Hatta pek zeki o. Ve muhakkak ki X benim ortadan kaldırılmamın çok işine geleceğini de düşünmüştür. Tabii bir ölümle son nefesimi vereceğim andan bir iki gün önce bile ortadan kalkmam onu memnun eder."</p>

  <p class="block_5">"Fakat o zaman... o zaman... ne olur?" İyice sersemlemiştim.</p>

  <p class="block_5">"Komutan şehit olunca, dostum, yabancısı yönetimi ele alır. Yani sen işe devem edersin."</p>

  <p class="block_5">"Ben bunu nasıl yaparım? Hiçbir şeyden haberim yok."</p>

  <p class="block_5">"Ben onun icabına baktım. Bana bir şey olduğu takdirde, dostum, burada..." Yanında duran kilitli evrak çantasına vurdu, "...gerekli bütün ipuçlarını bulacaksın. Anlayacağın ben her ihtimali göz önüne aldım."</p>

  <p class="block_5">"Bu kadar zekice oyunlara lüzum yok ki. Bana bilmem gereken her şeyi şimdi anlatıver."</p>

  <p class="block_5">"Hayır, dostum. Senin benim öğrendiklerimi bilememen aslında lehimize bir nokta."</p>

  <p class="block_5">"Bana her Şeyi açık açık yazdın mı?"</p>

  <p class="block_5">"Ne münasebet! Yazdıklarım X'in eline geçebilir."</p>

  <p class="block_5">"O halde bana ne bakıyorsun?"</p>

  <p class="block_5">"Birtakım ipuçları. Bunların X için hiçbir önemi olmayacak. Bundan emin olabilirsin. Ama sen o ipuçlarının yardımıyla gerçeği Öğreneceksin."</p>

  <p class="block_5">"Ben bundan pek de emin değilim. Neden böyle karmakarışık şeylerden hoşlanıyorsun, Poirot? Her şeyi güçleştirdin zaten. Daima böyle yaparsın."</p>

  <p class="block_5">"Ve artık bu bende bir alışkanlık halini aldı öyle mi? Bunu mu söyleyecektin? Belki. Ama üzülme, bırakacağım ipuçları gerçeğe erişmeni sağlayacak." Poirot bir an durdu. Sonra, "Belki de o zaman," dedi. "Gerçeği anladığın için pişman olacaksın. Hatta belki de, 'Ve Perde İner!' diyeceksin."</p>

  <p class="block_5">Poirot'nun sesindeki gizli bir şey, bir iki defa titrememe neden olan o vuzuhsuz, şekilsiz korkuyu tekrar hissetmeme sebep oldu. Sanki bir yerde, göremediğim bir yerde, bilmeyi istemeyeceğim, kabule dayanamayacağım bir gerçek gizliydi.</p>

  <p class="block_5">Belki de kafamın derinliklerinde bu sırrı çözmüştüm... Her şeyi biliyordum...</p>

  <p class="block_5">Korkumu yenerek aşağıya, yemeğe indim.</p>
</body>
</html>
