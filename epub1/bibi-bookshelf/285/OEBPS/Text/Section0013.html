<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Agatha Christie _ Ve Perde İndi (Curtain)</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre3">10</h1>

  <p class="block_5">Yanılmıyorsam ertesi sabah, öğle yemeğinden önce yapılan bir konuşma anlaşılmaz bir şekilde kaygılanmama neden oldu.</p>

  <p class="block_5">Dört kişiydik. Judith, ben, Boyd-Carrington ve Norton.</p>

  <p class="block_5">Konunun nasıl açıldığından pek emin değilim. Fakat, "euthanasia"yı yani ıstırap çeken kimselerin öldürülmesi meselesini tartışıyorduk. Bunun aleyhindeki ve lehindeki noktaları.</p>

  <p class="block_5">Tabii içimde en çok Boyd-Carrington konuşuyor. Norton da arada sırada bir iki kelime söylüyordu. Judith ise sessiz sedasız oturuyor, konuşulanları dikkatle dinliyordu.</p>

  <p class="block_5">Ben, görünüşte bu usulü desteklemek için birçok neden olduğunu fakat romantikçe bir şekilde bunun yine de beni tiksindirdiğini itiraf etmiştim. "Sonra bu insanın yakınlarının elinde fazla güçlü bir silah da olabilir."</p>

  <p class="block_5">Norton da benimle aynı fikirdeydi. "Bence bu işi hastanın kendisinin istek ve rızasıyla yapmalılar. Tabii onun uzun bir süre ıstırap çektikten sonra öleceği kesinlikle biliniyorsa."</p>

  <p class="block_5">Boyd-Carrington, "Ah, işin can alacak noktası da bu," dedi. "Bakalım bir hasta ıstırabına son verilmesini ister mi?"</p>

  <p class="block_5">Sonra bize olmuş bir vaka anlattı. Ameliyat devresi geçmiş, kanser yüzünden son derece ıstırap çeken bir hasta, doktoruna kendisine 'her şeyi sona erdirecek bir ilaç' vermesi için yalvarmıştı.</p>

  <p class="block_5">Doktor, "Korkarım bunu yapamam, dostum," demişti. Fakat sonra odadan çıkarken hastanın başucuna birkaç morfin tableti bırakmıştı. Adama da dikkatle bunlardan ne kadarını rahatlıkla alabileceğini ve ne miktarının da öldürücü olacağını anlatmıştı. Tabletler hastanın yanında duruyordu. Adam istediği takdirde kendisini öldürebilirdi. Gelgelelim hasta kendisi için tehlikeli olacak dozda morfini almamıştı.</p>

  <p class="block_5">Boyd-Carrington ekledi. "Böylece adamın bütün o sözlerine rağmen, ıstırabı, ani bir kurtuluşa tercih ettiği de anlaşılmış."</p>

  <p class="block_5">Judith ilk defa o zaman söze karıştı. Çabucak, heyecanla, "Tabii öyle yapacaktı," dedi. "Kararı ona bırakmamalıydılar."</p>

  <p class="block_5">Boyd-Carrington kızıma ne demek istediğini sordu.</p>

  <p class="block_5">"Yani zayıf bir insan... ıstırapla kıvranan bir hasta karar verecek durumda değildir. Onda bu güç yoktur. Bu işi onun adına başka birinin yapması gerekir. Karar verme görevi, hastayı seven birine düşer.".</p>

  <p class="block_5">Şaşkın şaşkın sordum. "Görev mi dedin?"</p>

  <p class="block_5">Judith bana döndü. "Evet, görev, dedim ya! Aklı başında olan ve bu sorumluluğu yüklenmeye hazır biri yapabilir bunu."</p>

  <p class="block_5">Boyd-Carrington başını salladı. "Ve o sonunda kendisini yargıcın karşısında bulur. Adamı cinayet işlemekle suçlarlar."</p>

  <p class="block_5">"Bu şart değil... Çünkü birini seviyorsanız, bu tehlikeyi de göze alırsınız."</p>

  <p class="block_5">Norton, "Ama buraya bakın, Judith," dedi. "Sizin teklif ettiğiniz korkunç bir sorumluluk."</p>

  <p class="block_5">"Ben aynı kanıda değilim. İnsanlar sorumluluklardan çok korkuyorlar. Ama köpekleri umutsuz derecede hastayken onun uyutulmasına karar verebiliyorlar. Bu sorumluluğu yükleniyorlar. O halde bu işi bir insan için neden yapmasınlar?"</p>

  <p class="block_5">"Şey... ama bu iki durum çok farklı. Öyle değil mi?"</p>

  <p class="block_5">Judith, "Evet," dedi. "İnsanla ilgili olanı çok daha önemli."</p>

  <p class="block_5">Norton mırıldandı. "Sizi dinlerken soluğum kesildi."</p>

  <p class="block_5">Boyd-Carrington merakla sordu. "Demek siz bu tehlikeyi göze alacaksınız?"</p>

  <p class="block_5">"Öyle sanıyorum. Ben tehlikeden korkmam."</p>

  <p class="block_5">Boyd-Carrington başını salladı. "Ama bu olacak iş değil... O zaman önüne gelen herkes bildiği gibi hareket etmeye kalkar. Ölüm kalım meselelerinde kendi başına karar verir."</p>

  <p class="block_5">Norton, "Boyd-Carrington," dedi. "Aslında insanların çoğunda bu cesaret yoktur. Onlar bu sorumluluğu yüklenemezler." Judith'e bakarak hafifçe gülümsedi. "İş o dereceye gelince siz de bir şey yapamazsınız."</p>

  <p class="block_5">Judith sakin sakin, "İnsan emin olamaz tabii," diye cevap verdi. "Ama yapabileceğimi sanıyorum."</p>

  <p class="block_5">Norton'un gözlerinde hafif bir pırıltı belirdi. "Tabii bir çıkarınız varsa, o başka."</p>

  <p class="block_5">Judith öfkesinden kıpkırmızı kesildi. "Bundan da meseleyi hiç anlamadığınız belli oluyor." Sesi sertleşmişti. "Eğer benim... şahsi bir çıkarım olursa, o zaman hiçbir şey yapamam. Anlamıyor musunuz?" Hepimize de yalvarıyordu sanki. "Bu işin ihsanla hiçbir ilişkisi olmaması gerek. Bir hayatı sona erdirmek sorumluluğunu, ancak amacınızdan tamamıyla emin olduğunuz takdirde yüklenebilirsiniz. Bu işin bencillikle hiçbir ilişkisi olmaması gerek."</p>

  <p class="block_5">Norton, "Ama ne olursa olsun," dedi. "Siz bunu yapamazsınız." Judith ısrar etti. "Pekâlâ yaparım. Bir kere ben sizin gibi yaşamaya fazla değer vermiyorum. Faydasız insanlar, hayata uyamayanlar... onlar ortadan kaldırılmalı. Yolun üstünden çekilmeli. Dünya zaten karmakarışık. Ancak topluma bir faydası dokunabilecek kimselerin yaşamlarına izin verilmeli. Diğerleri ıstıraplı olmayan bir usulle öldürülmeli." Birdenbire Boyd-Carrington'a döndü. "Siz de benimle aynı fikirde değil misiniz?"</p>

  <p class="block_5">Adam ağır ağır, "Teori olarak, evet," diye cevap verdi. "Ancak değerli insanlar yaşamalı."</p>

  <p class="block_5">"Lüzumu olduğu takdirde bu konuda karar veremez misiniz?" Boyd-Carrington, "Belki..." diye mırıldandı. "Bilmiyorum..." Norton usulca, "Teorik olarak çok kimse size hak veriyor," dedi. "Ama bunu uygulamak tamamıyla bambaşka bir mesele." "Mantıklı bir söz değil bu."</p>

  <p class="block_5">Norton sabırsızca, "Tabii değil," diye başını salladı. "Aslında bu bir cesaret meselesi. Açıkçası herkes bu cesareti gösteremez." Judith sesini çıkarmadı.</p>

  <p class="block_5">Norton sözlerine devam etti. "Bana kalırsa siz de aynı şekilde davranırdınız, Judith. Zamanı gelince kendinizde bu cesareti bulamazdınız." "Öyle mi düşünüyorsunuz?" "Bundan eminim."</p>

  <p class="block_5">Boyd-Carrington atıldı. "Bence yanılıyorsunuz, Norton. Bana kalırsa Judith son derece cesur bir kız. Ama neyseki çoğu zaman böyle bir meseleyle karşılaşılmıyor." Evden gong sesi geldi.</p>

  <p class="block_5">Judith ayağa kalktı. Sözcüklere basa basa Norton'a, "Yanılıyorsunuz," dedi. "Ben... sizin sandığınızdan daha da cesurum." Çabucak eve doğru gitti.</p>

  <p class="block_5">Boyd-Carrington onun peşinden ilerledi. "Judith! Beni bekleyin!" Nedense üzülmüş ve kaygılanmıştım. Onları izledim. Karşısındakinin duygularını çabucak sezen Norton beni teselliye çalıştı. "Aslında onun sözlerine aldırmamak gerek. İnsan gençliğinde böyle acayip şeyler düşünür. Ama neyseki bunları uygulamaya kalkışmaz. Bütün bunlar sözde kalır."</p>

  <p class="block_5">Sanırım Judith bu sözleri duymuştu. Omzunun üzerinden öfkeyle baktı.</p>

  <p class="block_5">Norton sesini alçalttı. "Teoriler kimseyi endişelendirmemen... Ama, buraya bakın, Hastings..."</p>

  <p class="block_5">"Evet?"</p>

  <p class="block_5">Norton'un sıkılmış gibi bir hali vardı. "Herkesin işine burnumu sokmaktan hoşlanmam ama... Allerton hakkında ne biliyorsunuz?"</p>

  <p class="block_5">"Allerton hakkında mı?"</p>

  <p class="block_5">"Evet... Affedersiniz, benimki de ukalalık ama... Ben sizin yerinizde olsaydım, kızımın o adamla fazla ahbaplık etmesine izin vermezdim. Adam... adam hakkında hiç de iyi şeyler söylemiyorlar."</p>

  <p class="block_5">Acı acı, "Onun ahlaksızın biri olduğunu biliyorum," dedim. "Ama artık insan çocuklarına karışamıyor ki."</p>

  <p class="block_5">"Ah, biliyorum. Kızların kendilerini korumasını bildikleri söyleniyor. Gerçekten çoğu da bunu başarıyorlar. Fakat... şey... Allerton'un bu konuda özel bir tekniği var." Norton tereddütle durakladı. Sonra da ekledi. "Açıkçası bunu size söylemem gerek. Tabii bundan başkalarına söz etmeyin. Allerton hakkında çok iğrenç bir şey biliyorum..."</p>

  <p class="block_5">Bana meseleyi hemen oracıkta anlattı. Sonradan hikâyenin en ufak ayrıntısına kadar doğru olduğunu da öğrendim. İğrenç bir olaydı. Allerton'un ilişki kurduğu kız kendisinden emin, başına buyruk ve moderndi. Allerton onu elde edebilmek için bütün ustalığını kullanmıştı. Ama sonra... umutsuzluğa kapılan kız, fazla dozda uyku ilacı alarak intihar etmişti.</p>

  <p class="block_5">İşin en korkunç tarafı da bu zavallı kız, Judith'e benziyordu. Onun gibi başına buyruk, kültürlü bir insandı. Kalbini verdiği zaman, boş kafalı, havai bir kızın hiçbir zaman bilemeyeceği bir umutsuzluk ve çılgınlıkla yapıyordu bunu.</p>

  <p class="block_5">Öğle yemeğine giderken müthiş bir önseziyle sarsılıyordum...</p>
</body>
</html>
