<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Agatha Christie _ Ve Perde İndi (Curtain)</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre3" id="sigil_toc_id_3">4</h1>

  <p class="block_5">O akşam yemeğe inerken bana hayat sanki bir rüya halini almış gibi geliyordu.</p>

  <p class="block_5">Giyinirken bir iki defa kendi kendime, acaba bütün bunlar Poirot'nun hayalinin mahsulü mü, diye sormuştum. Neticede sevgili arkadaşım yaşlı bir adamdı artık. Sağlığı da bozuktu. Kendisi kafasının eskisi kadar fevkalade olduğunu iddia ediyordu. Ama aslında öyle miydi bakalım? Poirot bütün yaşamını katillerin izini bulmak ve onları kıstırmakla geçirmişti. Sonunda olmayacak yerde cinayetlerden kuşkulanması şaşılacak bir şey mi sayılırdı? Sanırım ki bu zoraki dinlenme onu fena halde sinirlendiriyordu. Onun için yeni bir 'insan avı' yaratmış olmaz mıydı? Bazen insan çok istediği bir şeyin gerçek olduğunu sanıyordu. Aslında mantıklı bir sinirsel bunalımdı bu. Poirot gazetelere geçen birkaç olayı seçmiş, bunlara kendince bir anlam vermişti. Bu olayların gerisinde gölge gibi birinin, birkaç kişinin canına kıyan bir caninin gizli olduğunu düşünmüştü. Herhalde aslında Bayan Etherington kocasını öldürmüştü. Rençber karısını vurmuştu. Genç kız, teyzesine gerçekten fazla dozda morfin vermişti. Kıskanç kadın, tehdidini yerine getirmiş ve kocasını ortadan kaldırmıştı. O kaçak ihtiyar kız da aslında kendisini polise teslim olmaya zorlayan cinayeti işlemişti. Yani aslında bütün bu cinayetler göründükleri gibiydiler!</p>

  <p class="block_5">Bu aslında pek makul olan görüşe karşılık sadece Poirot'nun aklına olan kesin inancımı öne sürebilirdim.</p>

  <p class="block_5">Poirot bir cinayetin planlandığını söylemişti. Styles ikinci kez bir cinayete sahne olacaktı.</p>

  <p class="block_5">Zaman bu iddiayı doğrulayacak ya da yalanlayacaktı. Gelgelelim bu doğruysa, o zaman olayı önlemek de bize düşüyordu.</p>

  <p class="block_5">Ve Poirot katilin kim olduğunu biliyordu. Bunu ben bilmiyordum. Düşündükçe büsbütün öfkelendim! Açıkçası Poirot'nunki de küstahlıktı. Benim yardımımı istiyor ama sonra da bana açılmamaya yanaşmıyordu!</p>

  <p class="block_5">Neden? Tabii bir sebep ortaya sürmüştü. Ama muhakkak ki bu da pek yetersizdi. Yüzümden düşüncelerimin belli olduğu iddiasından, bu gülünç şakadan bıkmıştım artık! Ben de herkes gibi bir sırrı saklayabilirdim. Poirot, daima gururumu kıracak bir şekilde gayet şeffaf bir insan olduğum ve herkesin kafamdan geçenleri rahatlıkla okuyabildiği inancına ısrarla inanmıştı. Bazen bunu her tür hileden nefret eden güzel ve dürüst karakterime vererek bu hakareti yumuşatmaya da çalışırdı!</p>

  <p class="block_5">Tabii, diye düşündüm. Bütün bu olay Poirot'nun hayalinin mahsulüyse, o zaman bana açılmayı istememesi kolaylıkla açıklanabilir.</p>

  <p class="block_5">Gonga vurulduğu sırada ben hâlâ bir sonuca varamamıştım. Yemeğe inerken her türlü fikri kabule hazır değildim. Ama yine de gözlerimi dört açacak ve Poirot'nun efsanevi X'ini bulmaya çalışacaktım.</p>

  <p class="block_5">Bir süre için Poirot'nun sözlerinin tamamıyla doğru olduğunu kabul edecektim. Bu evde beş defa cinayet işleyen ve yeniden öldürmeye hazırlanan biri vardı. Kimdi o?</p>

  <p class="block_5">Yemeğe gitmeden önce salonda beni Bayan Cole ve Bay Allerton'la tanıştırdılar. Kadın otuz üç, otuz dört yaşlarındaydı. Uzun boylu ve hoştu. Bay Allerton'dan hiç hoşlanmazdım. Kırk iki kırk üç yaşlarında yakışıklı, geniş omuzlu, bronz ciltli bir adamdı. Rahatlıkla konuşuyordu ve sözlerinin çoğunun da çift anlamlı olduğunu fark ettim. Allerton'un gözlerinin altındaki şişlikler onun sefilce bir hayat sürdüğünü ortaya koyuyordu. Herhalde adam hileli işlere girişiyor, kumar oynuyor, içkiyi de fazla kaçırıyordu. Her şeyden önce kadınlara fazla düşkün bir insan olduğu da belliydi.</p>

  <p class="block_5">İhtiyar Albay Luttrell'in de ondan pek hoşlanmadığını fark ettim. Boyd-Carrington da Allerton'la soğuk bir tavırla konuşuyordu. Allerton daha ziyade gruptaki kadınları etkiliyordu. Bayan Luttrell mutlu bir tavırla adeta cıvıldıyordu. Adamsa tembel tembel ve pek de gizlemediği bir küstahlıkla ona iltifatlar yağdırıyordu. Judith'in de adamla ahbaplık etmekten hoşlandığını ve onunla konuşmak için kendisini her zamankinden daha fazla zorlandığını görerek öfkelendim. En kötü bir erkeğin, kadınların en iyilerini ilgilendirip memnun etmesi hiçbir zaman çözemeyeceğim esrarlı bir problemdir benim için. İçgüdülerim bana AHerton'un ahlaksız biri olduğunu haber veriyordu. Erkeklerin yüzde doksanı da bu konuda beni desteklerdi. Buna karşılık kadınların yüzde doksanı ve hatta belki de yüzde yüzü ondan hemen hoşlanırdı.</p>

  <p class="block_5">Sofraya oturduk. Önümüze içinde beyaz yapışkan bir sıvı bulunan tabaklar konulurken ben de masadakileri süzdüm. Olasılıkları hesaplamaya çalışıyordum.</p>

  <p class="block_5">"Poirot haklıysa, zekâsına bir şey olmamışsa, o zaman bu insanlardan biri tehlikeli bir katil... Ve hatta belki de bir deli."</p>

  <p class="block_5">Poirot bana açık açık söylememişti ama ben X'in erkek olduğunu sanıyordum. Katil bu erkeklerden hangisi olabilirdi?</p>

  <p class="block_5">Kararsız, bitkin haliyle yaşlı Albay Luttrelll olamazdı herhalde. Evden dürbünle dışarı fırlarken karşılaştığım Norton? Bu da mümkün değildi. İyi bir insana benziyordu o. Beceriksiz, biraz mızmız bir insan. Kendi kendime, tabii, dedim. Katillerden çoğu ufak tefek, dikkati çekmeyen erkeklerdi. Zaten bu sebepten cinayet işlemişlerdi. Dikkati çekmek için. Başkalarının kendileriyle ilgilenmemesine, onlara aldırmamasına sinirlenmişlerdi. Gelgelelim Norton kuşlara bayılıyordu. Ben doğa sevgisinin bir insanda daima sağlıklı bir işaret olduğuna inanırdım.</p>

  <p class="block_5">Boyd-Carrington? Olmayan şeydi bu. Adı dünyaca biliniyordu Fevkalade bir sportmen, bir idareci, herkes tarafından sevilen ve sayılan bir insandı. Franklin'in üzerinde de durmadım. Judith'in ona hen büyük bir hayranlık ve hem de derin bir saygı duyduğunu biliyordum.</p>

  <p class="block_5">Sonra... Bay Allerton. Adamı iyice tarttım. Kötü bir insandı Allerton. Bu hiç kuşku götürmezdi! Büyük annesinin bile derisini yüzecek tipte bir adamdı. Tabii o şirin tavırlarıyla bu kusurlarını örtüyordu. Adam konuşuyordu şimdi. Kendisini sıkıntıya düşüren bir olayı hikâye ediyordu. Üzüntüyle gülünç bir duruma düşmüş olduğunu kabul ediyor ve böylece herkesin gülmesini sağlıyordu.</p>

  <p class="block_5">Kararımı verdim. "Eğer Allerton X ise, o zaman bütün p cinayetleri kendisine menfaat sağlamak için işledi."</p>

  <p class="block_5">Evet, Poirot X'in erkek olduğunu kesinlikle söylememişti. Onun için Miss Cole'un üzerinde de durdum. Kadının huzursuz bir hali vardı. Telaşla hareket ediyordu. Sinirlerinin bozuk olduğu belliydi. Güzeldi ama çok ıstırap çekmiş olduğu da anlaşılıyordu. Ama bütün bunlara rağmen yine de normal bir insan hali vardı onda. Sofrada Miss Cole, Bayan Luttrell ve Judith'den başka kadın yoktu. Bayan Franklin, yukarda kendi odasında yemek yiyordu. Ona bakan hemşire de bizden sonra sofraya oturuyordu.</p>

  <p class="block_5">Yemekten sonra salonun penceresinin önünde durmuş bahçeye bakıyor ve eski günleri düşünüyordum. Kızıl saçlı genç bir kız olan Cynthia Murdoch, şu çim alanı koşarak geçmişti. Beyaz elbisesiyle ne kadar hoştu...</p>

  <p class="block_5">Geçmişle ilgili hayallere dalmıştım. Judith koluma girince irkildim. Kızım beni camlı kapılardan terasa çıkardı.</p>

  <p class="block_5">Sonra da birdenbire, "Ne var?" dedi.</p>

  <p class="block_5">Şaşırdım. "Ne mi var? Ne demek istiyorsun?"</p>

  <p class="block_5">"Bütün akşam pek acayiptin. Yemekte neden herkese öyle dik dik bakıyordun?"</p>

  <p class="block_5">"Bakıyor muydum gerçekten?... Herhalde geçmişi düşünüyordum. Belki de birtakım hayaller görüyordum."</p>

  <p class="block_5">"A, evet. Gençliğinde burada kalmışsın, değil mi? Styles'da yaşlı bir kadın öldürülmüş sanırım. Ya da öyle bir şey."</p>

  <p class="block_5">"Onu strikninle zehirlemişlerdi."</p>

  <p class="block_5">"Nasıl bir kadındı o? İyi mi, kötü mü?"</p>

  <p class="block_5">Bu soruyu düşündüm. Sonra ağır ağır, "Çok iyi bir kadındı," dedim. "Cömertti. Hayır kurumlarına çok yardım ederdi."</p>

  <p class="block_5">"Ah, şu cömertlerden..." Judith'in sesinde hafif bir istihkar vardı. Sonra garip bir soru sordu. "Buradakiler... mutlu muydular?"</p>

  <p class="block_5">Hayır, değillerdi. Bu kadarını biliyordum. Ağır ağır, "Hayır," dedim.</p>

  <p class="block_5">"Neden?"</p>

  <p class="block_5">"Çünkü kendilerini hapisteymiş gibi hissediyorlardı. Anlayacağın bütün para Bayan İnglethrop'daydı. Ve... o parayı herkes kendisi dağıtıyordu. Üvey çocuklarının istedikleri gibi bir hayat sürmeleri olanaksızdı." Judith'in dehşetle içini çektiğini duydum. Kolumu tutan parmakları kasıldı. "Kötü bu. Kötü... İnsanın gücünü kötüye kullanması demek... Böyle şeylere izin verilmemeli. Yaşlılar, hastalar, gençlerin ve sağlamların yaşamlarını engelleyecek güce sahip olmamalılar. Onları sıkı sıkı bağlamak, yıprandırmak, faydalı olabilecekken ihtiyaç duyulan güç ve enerjilerini ziyan ettirmek... Bu sadece bencillik."</p>

  <p class="block_5">Alayla, "Bu karakter yaşlıların tekelinde değil," diye cevap verdim. "Ah, gençlerin bencil olduğunu düşündüğünü biliyorum, baba. Belki de öyleyiz. Ama bizimki temiz bir bencillik. Hiç olmazsa biz sadece istediğimizi yapmayı arzu ediyoruz. Başkalarının da bizim istediğimiz gibi hareket etmelerini söylemiyoruz. Onları birer esir haline sokmaya çalışmıyoruz."</p>

  <p class="block_5">"Hayır... Yalnızca önünüze çıktıkları takdirde onları çiğneyip geçiyorsunuz."</p>

  <p class="block_5">Judith kolumu sıktı. "Bu kadar acı konuşma. Benim kimseyi çiğneyip geçtiğim yok. Aslında sen de hiçbirimizin hayatını istediğin biçime sokmaya kalkışmadın. Onun için sana minnet duyuyoruz."</p>

  <p class="block_5">Dürüstçe, "Korkarfm bunu yapmayı istedim," diye yanıtladım. "Ama annen ısrar etti. 'Bırak kendi hatalarını yine kendileri düzeltsinler," dedi."</p>

  <p class="block_5">Judith tekrar kolumu çabucak sıktı. "Biliyorum. Sen tıpkı bir tavuk gibi gıdaklayarak etrafımızda dolaşmayı istiyordun. Ben her şeyin abartılmasından nefret ederim. Böyle şeylere gelemem. Çünkü faydalı hayatların faydasızlar uğruna kurban edildiği konusunda benim gibi düşünüyorsun, değil mi?"</p>

  <p class="block_5">"Bazen böyle oluyor," diye itiraf ettim. "Ama sert tedbirler almaya da gerek yok... Neticede isteyen başını alıp gider."</p>

  <p class="block_5">"Bu kolay mı sanıyorsun? Kolay mı sanıyorsun?"</p>

  <p class="block_5">Sesi öylesine heyecanlıydı ki, ona hayretle bakakaldım. Teras karanlık olduğu için, yüzünü iyice göremiyordum. Kızım, sözlerini sürdürdü. Sesi hafif ve kuşkuluydu. "O kadar çok şey var ki... Pek zor bu... Mali sorunlar... Sorumluluk hissi... Vaktiyle sevdiğin birini incitmekten kaçınmak... Bütün bunlar... Ve bazı insanlar son derece vicdansız oluyorlar. Karşılartndakinin bütün bu hisleriyle oynuyorlar. Bazı insanlar... bazı insanlar sülükten farksızlar!"</p>

  <p class="block_5">Kızımın sesindeki öfke beni şaşırtmıştı. "Judith'ciğim!"</p>

  <p class="block_5">Judith haddinden fazla heyecanlanmış olduğunu fark etmişti. Zira gülerek kolumdan çekti. "Pek mi ateşli konuştum? Açıkçası beni sinirlendiren bir konu bu. Anlayacağın öyle bir vaka biliyorum... Adam zalim, hain bir ihtiyardı... Ve bir kız bağları koparmak ve sevdiklerini serbest bırakmak cesaretini gösterdiği zaman, herkes onun deli olduğunu söyledi. Deli? Bir insanın yapabileceği en akıllıca hareket. En akıllıca ve en cesurca!"</p>

  <p class="block_5">Fena halde endişelendim. Kısa bir süre önce buna benzer sözler duymuştum. Ama nerede? Sert sert, "Judith," dedim. "Hangi vakadan söz ediyorsun?"</p>

  <p class="block_5">"Sen tanımazsın... Franklin'lerin eski ahbapları. Litchfield adında bir ihtiyar. Adam çok zengindi ama zavallı kızlarını hemen hemen aç bırakıyordu. Onların sokağa çıkmalarına ya da başkalarıyla ahbaplık etmelerine izin vermiyordu. Aslında deliydi tabii. Ama tıp açısından yeterince deli sayılmıyordu."</p>

  <p class="block_5">"Ve en büyük kızı onu öldürdü," dedim.</p>

  <p class="block_5">"Ah... Herhalde bunu gazetelerde okudun? Evet, buna cinayet adını verebilirsin. Ama bu kişisel çıkarlar için işlenmedi. Margaret Litchfield hemen polise giderek teslim oldu. Bence çok cesur bir kızdı. Açıkçası ben kendimde o cesareti bulamazdım."</p>

  <p class="block_5">"Polise teslim olmak cesaretini mi? Yoksa cinayet işlemek cesaretini mi?"</p>

  <p class="block_5">"İkisini de."</p>

  <p class="block_5">Sert sert, "Buna memnun oldum," diye cevap verdim. "Senin bazı vakalarda katilin haklı olduğundan söz etmen de hiç hoşuma gitmiyor." Bir an durdum, sonra ekledim. "Dr. Franklin ne düşünüyor?"</p>

  <p class="block_5">Judith, "Adamın öldürülmeyi hak ettiğini," dedi. "Babacığım açıkçası bazı insanlar ölümü davet ediyorlar."</p>

  <p class="block_5">"Böyle konuşmana göz yumamam, Judith. Kafana bu fikirleri sokan kim?"</p>

  <p class="block_5">"Hiç kimse değil."</p>

  <p class="block_5">"O halde dinle. Bütün bunlar zararlı düşünceler."</p>

  <p class="block_5">"Anlıyorum. Neyse, konuşmayı burada keselim." Kızım bir an durdu. "Ben aslında Bayan Franklin'densana haber getirmiştim. Yatak odasına çıkmaya bir itirazın olmadığı takdirde seni görmek istiyor."</p>

  <p class="block_5">"Buna pek sevinirim. Onun yemeğe inemeyecek kadar hasta olmasına üzüldüm."</p>

  <p class="block_5">Judith duygusuz bir ses tonuyla, "Aslında iyiydi o," dedi. "Yalnızca mesele çıkarmaktan hoşlanıyor."</p>

  <p class="block_5">Gençler pek anlayışsız oluyorlar.</p>
</body>
</html>
