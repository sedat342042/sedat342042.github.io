<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Balzac</title>
	<link href="main.css" rel="stylesheet" type="text/css"/>
<meta content="urn:uuid:dcffc02f-7b25-459b-8a28-374aabc4a2bd" name="Adept.expected.resource"/>
</head>
<body class="chapter epub-type_chapter">
	<div class="container html5_section">
		<h2><span class="inline">5</span> Ticari ara oyun</h2>
		<p>Balzac’ın hayattan beklediği ilk arzu gerçekleşmiştir. Özlemle beklediği bir sevgilinin yardımı ona bahşedilmiş ve yeni kazandığı bu özgüven sayesinde içsel bağımsızlığına kavuşmuştur. Şimdi de sıra asıl uğraşısına, eserine hazır olmak için dış dünyada bağımsızlık kazanmaya gelmiştir.</p>
		<p>Yirmi beş yaşına kadar Balzac, zamanla bağımsızlığını kazanabilmek için hızla değersiz romanlar yazması gerektiğini düşünüyordu; 1824 kışının son günlerinde ansızın farklı bir karar aldı. Kitapçı ve yayıncı Urbain Canel’in Place Saint-André-des-Arts 30 numaradaki dükkânını roman deposundaki en yeni ürünü olan son romanı <em>Wann-Chlore</em>’u teklif etmek üzere ziyaret ettiği gün, Balzac’ın yaşamında karanlık bir dönüm noktası olmuştur. Bunun nedeni orada kötü karşılanması değildir. Aksine kitapçılık ve yayıncılık yapan Canel firması yöneticileri, Horace de St. Aubin firmasını yakından tanımakta, ihtiyaç neyse ona göre, cinayet romanları ya da duygusal ve egzotik romanlar ürettiğini ve bütün bunları çabucak teslim ettiğini bilmektedir. Mösyö Canel çok kısa bir süre önce tamamlanmış olan bu eseri hiç tereddütsüz kabul eder. Ama ne yazık ki, fırsattan istifade, Balzac’ı farklı ticari projelere de yönlendirir. Mösyö Canel Noel hediyeleri, dinî cemaate kabul törenleri ve zengin olmuş burjuva aileleri için muhteşem fikirleri olduğunu söyleyerek genç Balzac’ın aklını çeler. Fransız klasiklerine hâlâ talep vardır, ama ciro, bu saygıdeğer beyefendiler çok fazla yazdığı için düşmüştür. Molière ya da La Fontaine’in tüm eserlerinin o güne kadarki baskıları yığınlarca cildi içermekte, bunlarsa burjuva ailelerin evlerinde çok fazla yer kaplamaktadır. Mösyö Canel’inse mükemmel bir fikri vardır: bu klasiklerin her birini tek bir cilt olarak yayımlamak. Tiyatro oyunları ve dram metinleri küçük puntolarla, her sayfada iki sütun yer alacak biçimde basılırsa, La Fontaine’in ya da Molière’in bütün eserleri kolaylıkla bir kitapta toplanabilecektir. Üstelik kitap bir de hoş vinyetlerle süslenirse, peynir ekmek gibi satacaktır. Planın bütün ayrıntıları düşünülmüş, hatta “La Fontaine” projesine de başlanmıştır. Bu olağanüstü projeyi gerçekleştirebilmek için sadece küçük bir ayrıntı eksiktir, o da bu iş için gereken sermayedir.</p>
		<p>Doğası gereği her zaman coşkulu ve hayalperest biri olan Balzac bu plandan etkilenir ve Canel’e bu riskli kitap işine girişeceğini söyler. Aslında bu tarz karanlık işlerin peşinden koşmak için bir gerekçesi yoktur. Kendi firması, roman fabrikası Horace St. Aubin’de işler, yorulmadan çalışabildiği ve edebî kaygılar taşımadığı için yolunda gitmektedir. Yirmi beş yaşındaki Balzac, ayda düzinelerle tüy kalem ve birkaç paket kâğıt harcayarak yılda düzenli olarak birkaç bin frank kazanmaktadır. Ama yeni yeni kazandığı özgüveniyle birlikte Balzac’ın talepleri de artmıştır. Saygın bir hanımefendinin âşığı olduğu için, artık yirmi yaşındaki bir öğrenci gibi tavan arasında yaşamamalıdır; Tournon Sokağı’nda bir apartmanın beşinci katındaki odasının kendisine layık olmadığını düşünmeye, burayı çok dar bulmaya başlamıştır. Yazdığı her satırdan, her sayfadan, her ciltten, her romandan para kazanabilmek için böylesine eziyet çekmesi ne kadar küçük düşürücü, yorucu, faydasız bir iştir. Bu durumda özgürlüğü, bağımsızlığı daha çabuk kazanma yolunu neden seçmesin ki? Neden bu işe birkaç bin frank yatırmasın ki? Bu işin yanı sıra yine saçma sapan romanlar, gazete yazıları ve bütün bu anonim saçmalıkları yazmaya devam edebilir, nasıl olsa çok kolay ve çok hızlı yazabilmektedir. Sonuçta Beaumarchais gibi bir dâhinin, kendi işinin yanı sıra Mösyö Voltaire’in eserlerini de yazmasının ona bir zararı olmamıştır. Üstelik Ortaçağ’ın önemli hümanistleri de yayıncıların düzeltmenleri ve teknik danışmanları değil miydi zaten? Hangi yoldan olursa olsun, çok para kazanmak Balzac’a hiçbir zaman alçaklık gibi görünmemiş, aksine Balzac, bunu kişinin yeteneğinin kanıtı olarak görmüştür. Asıl budalalık, çok çalışarak az para kazanmaktır, zekice olan ise tek hamlede turnayı gözünden vurmaktır. Sonuçta bu dönemde Balzac’ın, gelecekte kararlı bir biçimde gücünü asıl yapmak istediği şeyde kullanarak gerçek bir eser, kendi imzasını taşıyan bir sanat eseri yaratabilmek için gerekli olan sermayeyi sağlaması gerekmektedir.</p>
		<p>Balzac çok düşünmez. Ne zaman ticari bir girişimden söz edilse, mantıklı davranıp riskleri hesaplamak yerine, bitmez tükenmez hayal gücü işlemeye başlar; riskli işlere girişmek onun için tıpkı yazmak, yaratmak gibi bir keyiftir. Balzac edebî kibrinden dolayı, ticari işleri asla küçümseyen biri olmamıştır. Her şeyin ticaretini yapmaya hazırdır; kitaplar ve resimler, demiryolu hisseleri, arsalar, odun ve madenler. Tek hırsı, nerede ve nasıl olursa olsun enerjisini dışarı boşaltmaktır. Genç Balzac’ın tek bir isteği vardır: yükselmek, güçlü olmak. Henüz otuz yaşındayken, meclis üyesi mi, yoksa gazeteci mi olacağını düşünmeye başlamıştır ve eline fırsat geçseydi, yine aynı şekilde tüccar, komisyoncu ve köle tüccarı, arsa spekülatörü ya da bankacı da olabilirdi. Dehasını edebiyata yöneltmesi, 1830, hatta 1840 ve 1850 yılları arasında bir Rothschild mi, yoksa <em>İnsanlık Komedyası</em>’nın yaratıcısı mı olacağı sorusuyla karşı karşıya olması, finans dünyasında zirvede bir yer yerine kendine edebiyatta bir yer seçmesi sadece bir rastlantıdır. Gerek edebî gerek ticari her türlü proje, hesaba katılmayan olasılıklar taşıdığından heyecan uyandırmakta, Balzac’ın hayal gücünü harekete geçirmektedir. Gördüklerine hep hayaller de karışır Balzac’ın; abartmadan anlatamaz; her ne kadar iyi hesap bilen biri olsa da, sayılarla kendinden geçmiyorsa hesaplama yapamaz. Üstelik aklına bir roman fikri gelir gelmez, konunun tüm karmaşık yönlerini ve bunların çözümlerini hemen kavrayabilmesi gibi, olağanüstü hırsıyla, bütün spekülasyonlarda kazanabileceği milyonları da hemen görmektedir. Mösyö Urbain Canel’in bu klasikler dizisinden söz etmesi bile yeterli olmuştur. Gerçekte sadece ilk iki tabakanın dizgisi yapılmışken, Balzac bembeyaz kâğıtlara basılmış, vinyetlerle süslenmiş gösterişli ciltleriyle bütün eserlerin, birinci cildin, ikinci cildin, dizinin tüm kitaplarının tamamlandığını hayal eder; kitapçının önünde sıraya giren insanları gözünün önünde canlandırır: Paris’te, taşrada, şatolarda, küçük odalarında kitapları okuyan, keyif alan on binlerce, yüz binlerce insan. Mösyö Canel’in tezgâhının siparişlerle dolduğunu, sürekli olarak dünyanın dört bir yanına gönderilmesi gereken kâğıt toplarının ağırlığıyla ezilen hamalları düşünür. Kasanın binlerce frankla dolduğunu, kapının önünde çift tekerlekli görkemli bir İngiliz arabasının durduğu muhteşem bir evde yaşadığını hayal eder. Evi döşeyeceği eşyaları, dün bir antikacıda gördüğü kırmızı Şam kumaşından kanepeyi, yine Şam kumaşından perdeleri, şöminenin üzerindeki heykelleri ve duvarda asılı tabloları gözünde canlandırır. Bu heyecanının karşısında şaşkına dönen Mösyö Canel’e, böylesine mükemmel bir iş için gerekli olan birkaç bin frankı hiç düşünmeden verebileceğini söyler. Ayrıca “La Fontaine” ve “Molière” için önsöz yazacaktır, Fransa’ya bu adamların kim olduğunu ilk kez o anlatacaktır ve şimdiye kadar yapılan baskıların en güzeli, en büyük başarı olacaktır bu.</p>
		<p>Balzac, Canel’in dükkânından ayrıldığında kendini bir milyoner gibi hissetmeye başlamıştır bile. İşadamı Urbain Canel tasarladığı bu basit spekülasyon için bir ortak, Balzac ise hayallerinde bir servet kazanmıştır.</p>
		<p class="gap-twice">Aslında bu girişimin tuhaf öyküsünü bizzat Balzac anlatsa ne iyi olurdu. Görünüşe göre genç yazar, bu meselenin tamamen içinde olmayı aklının ucundan bile geçirmemiştir. Başlangıçta girişimdeki hissesi bin beş yüz ya da 2.000 franktan, yani alelacele çiziktirdiği bir Horace de St. Aubin romanının kendisine kazandırdığından daha fazlası değildir. Ancak Balzac söz konusu olduğunda, her şey zorunlu olarak boyutlarının ötesine taşar; kısıtlı olanakların, zor koşulların anlatıldığı romanları, hayal gücü sayesinde nasıl evrensel olana uzanabiliyorsa, spekülasyonlarının da her biri tehlikeli boyutlara varır; nasıl ki <em>Scènes de la vie privée</em>’yi (Özel Yaşamdan Sahneler) yazarken döneme damgasını vuracak <em>İnsanlık Komedyası</em>’nı yazmaya başladığının farkında değilse, bu basit ortaklık yüzünden nasıl bir riske girdiğinin de farkında değildir.</p>
		<p>1825 Nisanı’nın ortasında imzalanan ilk sözleşmenin sakıncalı hiçbir yanı yoktur. Buna göre Balzac, bir La Fontaine kitabı yayımlamak için aralarında 7.000-8.000 frank toplamaya çalışan bir küçük burjuva konsorsiyumunun ortağından başka bir şey değildir. Bu dört kişiyi, Balzac’ın yanı sıra biri doktor, biri emekli memur, diğeri ise büyük ihtimalle o güne kadar yaptığı bütün harcamaları sermaye olarak gösteren kitapçıyı, kimin bir araya getirdiğini bilen kimse yoktur; bu önemsiz insanların dördü de söz konusu kazançlı işe yaklaşık olarak 1.500 frank yatırmaya heveslidir. Ne yazık ki La Fontaine’in fabllarından nasiplenmeyi hedefleyen bu dört kişilik ortaklık çok geçmeden bozulur. Doktorun günümüze kadar ulaşmış oldukça öfkeli mektubundan, dört ortak arasındaki tartışmaların son derece sert geçtiği ve neredeyse kavgaya dönüştüğü anlaşılmaktadır. Ortakların üçü de tedbirli yatırımcılar olduğu için ortaklıktan ayrılır ve bütün işi ortakların en idealist ve hayalcisi olan Balzac’ın omuzlarına yükleyip onu tek başına bırakırlar.</p>
		<p>Böylece Balzac, hedefinin bir adım ötesine sürüklenmiş olur. Henüz basılmadığı halde, “La Fontaine” projesinde tek başına kaldığı için masrafları karşılamak ve neredeyse 9.000 franklık muazzam bir meblağı nakit olarak ödemek zorundadır. Peki bu parayı nereden bulmuştur? Sorunun yanıtı, muhasebe defterlerindeki kayıtlardadır. Genç yayıncı boş zamanlarında yine fabrikasyon romanlar mı üretmiş, yoksa artık varlıklı olan ailesi yirmi altı yaşındaki oğullarına bir miktar sermaye vermeye ikna mı olmuştur? Balzac’ın ödediği üç borç senedi de besbelli –sonraları bütün Fransa’nın ve tüm dünyanın da yapacağı gibi– onun ifadelerindeki büyüye para yatıran Madam de Berny’dir. Arkadaşı, sevgilisi Madam de Berny, Balzac’ın karşısına çıkan engelleri bir kez daha ortadan kaldırmıştır.</p>
		<p>Ne var ki Balzac heyecanlı karakterine yenik düşer. Mantıklı düşünülecek olursa, yeni bir klasik yazarın, Molière kitabının üzerinde çalışmaya başlamadan önce “La Fontaine”in başarılı olmasını beklemesi gerekirdi. Fakat Balzac’ın doğuştan gelen iyimserliği, neredeyse her zaman mantığına üstün gelmiştir. Balzac yaptığı işleri, yaşamı artık küçük ölçeklerde tasarlayamaz olur. Tutumlu, her kuruşun hesabını yapan genç öğrenci sabırsız, ele avuca sığmaz, ölçüsüz bir insana dönüşmüştür ve tüm yaşamı boyunca da öyle kalacaktır. Öyleyse “La Fontaine”in yanına bir de “Molière” hazırlanmalıdır hemen! İki kitap satmak, bir kitap satmaktan daha kolay olacaktır, artık küçük işlerle zaman kaybedilmemelidir.</p>
		<p>Balzac yine ikna yeteneğini kullanarak bu kez de aile dostları Mösyö D’Assonvillez’den 5.000 frank almayı başarır. Böylece henüz tek bir kitap bile satılmadığı halde, Balzac büyük bir riske girerek, başkalarından aldığı toplam 14.000 frankı bu işe yatırmış olur. Bu iki cildin hazırlanması için büyük bir gayretle çalışmaya başlar, üstelik o kadar büyük bir gayretle çalışır ki, bu heyecanlı gencin telaşını ve deneyimsiz olduğunu fark eden toptancılar durumdan faydalanarak ona, depolarında kalan eski kâğıtları gönderirler. Balzac’ın olağanüstü olacağını hayal ettiği Devéria’nın<a class="si-noteref epub-type_noteref" href="#f13" id="ref_f13">13</a> vinyetleri de beklediği kadar güzel değildir. “La Fontaine”in bütün eserlerini tek bir ciltte toplayabilmek, sağlıklı bir gözü bile yoracak kadar küçük punto kullanmayı gerektirmiş, öte yandan Balzac’ın aceleyle yazdığı önsözler de biçimsel olarak hiç de hoş görünmeyen bu kitapları cazip kılmaya yetmemiştir.</p>
		<p>Ticari açıdan da sonuçlar hiç umut verici değildir. Sabırsız Balzac olabildiğince çok para kazanmak istediği için kitaplara 20 frank fiyat koymuştur. Bu fiyat, kitapçılara korkutucu gelmiş, böylece Balzac’ın çoktan okurların elinde hayal ettiği binlerce kitap matbaacının ve yayıncının depolarında öylece kalakalmıştır! Bir yıl sonra, çok satacağı sanılan bu kitaplardan yalnızca yirmi tanesi satılmıştır. İşin kötüsü, kitapçı, dizgici ve matbaacı ile kâğıt masraflarının giderlerinin nakit olarak ödenmesi gerekmektedir. Biraz olsun rahat bir nefes alabilmek için Balzac kitabın fiyatını 13 franka indirir. Nafile. Hiç sipariş gelmeyince, fiyat 12 franka iner. Sonuçta Balzac, depodaki tüm kitapları komik bir fiyata satar. Bir yıl süren mücadele boşa gitmiş, sonuç yıkım olmuştur. Honoré de Balzac hayal ettiği gibi servet kazanmak yerine, 15.000 frank borçlanmıştır.</p>
		<p class="gap-twice">Bir başkası olsa, böylesi bir başarısızlıktan sonra pes ederdi. Ama Balzac, son bir yenilgi daha yaşayabilecek kadar güçlüdür hâlâ. Oyunlarından biri başarısız olsa bile, tüm dünyayı yerinden oynatacak bir roman sayesinde bunu telafi edecektir. Alacaklılar peşinden koştuğunda, <em>huissiers </em>(icra memurları) kapısına dayandığında bundan keyif alacak, onlarla alay edecek ve zafer kazanmışçasına borçlarından gurur duyacaktır. Ancak yirmi altı yaşındaki bu delikanlının tutunabileceği önemli bir başarı ya da alacaklara teminat gösterebileceği bir sermayesi yoktur. Henüz edebiyat dünyasının Napoléon’u da olmamıştır ki, zaman zaman uğradığı başarısızlıklar hoş görülsün. Belki yeteneklerinden hep kuşku duyan ailesinden utandığından, belki de sevgilisine bütün parayı bir çırpıda batırdığını itiraf edemediğinden, ortaya koyduğu parayı iki misline çıkarır. Batan parayı kurtarmanın tek bir yolu vardır, o da daha fazla sermayeyi riske atmaktır. Başlangıçta yaptığı hesaplarda bir yanlışlık olmalıdır ve Balzac bunun nedenini bulduğunu düşünmektedir. Sadece yayıncılık yapmak kazançlı bir iş değildir; işin kaymağını yiyen ve çok para isteyen matbaacılar yayıncılara kazık atıp durmaktadır. Bu işte asıl kazanç getiren şey, kitap yazıp yayınlamak değil, kitap basmaktır. Tüm yeteneklerini ortaya koyabilmesinin tek yolu, iddialı bir biçimde, kitap yazmak, seçmek, aynı zamanda kitapları hazırlayıp yayımlamaktır. Böylece Balzac “La Fontaine” ve “Molière” projelerinin başarısızlığını hızla telafi etmek için, genel anlamda kitapların üretimini üzerine almaya karar verir. Müflislerin başvurduğu eski bir çareyi izleyip batan işletmesini büyüterek kurtarmayı dener. Bu büyük girişimin ikinci dönemi başlamıştır: Balzac bir matbaa açmaya karar verir.</p>
		<p>Fakat genç adam, böyle bir girişim için gerekli olan birkaç önemli önkoşuldan yoksundur: Öncelikle işin uzmanı değildir, matbaacılıktan hiç anlamamaktadır, ayrıca o dönemde Fransa’da bütün <em>imprimeur</em>’lerin (matbaa sahibi) alması gereken kraliyet iznine de sahip değildir. Üçüncü olarak, ne uygun bir yere ne de araç gereçlere sahiptir ve dördüncüsü, matbaa açabilmek için alınacak özel izni, malzemeleri ve ücretleri karşılayabilecek sermayesi yoktur. Ancak insan zarar eden bir firmayı alelacele kurtarmayı kafasına koymuşsa, şeytana parmak ısırtan kader başlangıçta yüzüne gülecektir. Balzac bir dizgici bulmayı başarır, söz konusu kişi “La Fontaine”in basımı sırasında gözüne çarpan André Barbier’dir. Barbier’yi “Imprimerie Honoré Balzac”ın teknik sorumlusu olmaya ikna eder. Mösyö de Berny’nin bir bakan ile emniyet müdürüne yazdığı tavsiye mektubu, ona bir <em>brevet d’imprimeur</em> (matbaacılık brövesi) sağlar; etkisiz hale getirilen bu kocanın kalemini hangi zarif parmakların yönlendirdiği bellidir:</p>
		<blockquote>
			<p>Bu genç adamı uzun süreden beri tanımaktayım. Düşünüş tarzındaki samimiyet ve edebiyat bilgisi, bende bu tarz bir mesleğin gerektirdiği sorumlulukların tamamen bilincinde olduğu kanaatini uyandırıyor.</p>
		</blockquote>
		<p>Bu tavsiye mektubu yeterli olur ve Mösyö Honoré Balzac’a (Honoré “de” Balzac adı henüz uydurulmamıştır) resmen matbaacılık yapabileceğine dair resmî bir izin belgesi düzenlenir.</p>
		<p>Elinde bu resmî belge olduktan sonra Balzac’ın satılık bir matbaa bulması zor değildir. Rive Gauche Caddesi’nin (sonraları Visconti Caddesi denecektir) karanlık ara sokaklarından biri olan Marais Sokağı’nda, Jean Racine’in 1699 ve Adrienne Lecouvreur’nün 1730’da öldüğü binanın hemen yanında, zemin katta küçük, bakımsız bir matbaa vardır. Sahibi Mösyö Laurence Aîné, uzun süreden beri pek para getirmeyen bu işten elini eteğini çekmeyi düşünmektedir. Birinin matbaasına iyi para teklif etmesi, en azından kefil göstererek iyi para ödeyeceğini vaat etmesi, onun için bulunmaz bir fırsattır.</p>
		<p>Dört önkoşuldan üçü böylece kolaylıkla sağlanmış olur. Asıl zor olan dördüncüsüdür; çünkü satın almak ödeme yapmaktan her zaman daha kolaydır. Balzac’ın yeni işi için yaklaşık elli altmış bin franka ihtiyacı vardır; otuz bini matbaacılık iznini ve matbaayı almak için, on iki bini Balzac’ın ticari yeteneğinden pek de ikna olmamışa benzeyen teknik sorumlu Barbier’nin kendini garantiye alması için. Ayrıca eski sahibinin başladığı bu köhne işletmede zorunlu olarak yeni masrafların çıkması kaçınılmaz gibi görünmektedir. 15.000 frank tutarında bir borçtan başka bir şeye sahip olmayan Balzac, ihtiyacı olan bu elli altmış bin frankın tek kuruşunu bile tedarik edemez elbette. Buna şans mı demek gerekir, yoksa şanssızlık mı bilinmez, ama Balzac kendisine kefil olacak nüfuzlu kişiler bulur, hem de en akla gelmeyecek kişilerdir bunlar. Yatırımlar yapmaktan hiç çekinmeyen ve o sıralarda 200.000 frank birikimi olan Balzac ailesinin fazladan bir miktar parası vardır. Şaşırtıcı bir biçimde oğullarının projesine karşı çıkmazlar. Ne de olsa matbaacılık burjuvalara özgü saygın, sağlam bir zanaattir, yazarlık gibi gelip geçici bir heves değildir. Olanca iyimserliği ve hayal gücünün de yardımıyla Honoré, bu mesleğin çok büyük bir gelecek vaat ettiğini o kadar ikna edici bir biçimde anlatmış olmalıdır ki, aile meclisi, daha önceden kendisine söz verdikleri 15.000 frank tutarındaki bir bedeli de sermayeye katma kararı alır. Aile dostları olan Madam Delanoix, anne ve babasının kefaleti altında olmak üzere, işletme sermayesi olarak 30.000 frank avans verir. Geriye kalan miktarı her zaman olduğu gibi bu kez de fedakârlıktan kaçınmayan Madam de Berny temin etmiş olsa gerektir. 4 Temmuz 1826’da Honoré Balzac, bakanlığa resmî olarak şunları bildirir:</p>
		<blockquote>
			<p>Paris’te matbaa sahibiyim, ev ve iş adresimin Marais Sokağı No. 17, Faubourg Saint-Germain olarak değiştiğini bildirmek isterim.</p>
		</blockquote>
		<p>Ticari trajikomedinin üçüncü sahnesi başlamıştır.</p>
		<p class="gap">Bu sıra dışı matbaadan daha sonraları pek çok yerde söz edilmiştir. <em>Sönmüş Hayaller </em>ve <em>Top Oynayan Kedi Mağazası</em>’nın sayfaları, bu tuhaf atölyenin pencerelerinin ardındaki karanlığa ışık tutar. Oldukça dar olan Marais Sokağı, Saint-Germain-des-Prés ile Quai Malaquais arasından kıvrıla kıvrıla ilerlemektedir. Bu kasvetli sokağa neredeyse hiç güneş ışığı düşmemektedir. Ön avlulara açılan yüksek ve görkemli giriş kapıları, on yedinci yüzyılda buradan soyluların saltanat arabalarıyla gidip geldiğine işaret etmektedir. Ama aradan geçen iki yüzyılda insanların değer ve beğenileri değişmiştir. Kökenleri ya da paralarından dolayı aristokrat olanlar daha aydınlık, daha hoş mekânlara geçmiş, küçük esnaf ise kir, is ve eskilik kokan bu terk edilmiş sokağa dükkân açmıştır.</p>
		<p>Yeni kurulan Balzac ve Barbier Şirketi için seçilen yerde de foyası çoktan ortaya çıkan bu aristokrasinin izi bile kalmamıştır. Şirket, bir zamanlar soyluların kaldığı seçkin bir otel olan binaya yerleşmiş, üstelik binaya caddeye doğru bir çıkıntı da eklenmiştir. Öyle ki, binanın ön cephesi araba yoluna kadar uzanmaktadır. Kullanışlı bir yapıdır bu; zemin kat büyük tek bir odadan oluşmaktadır, burası atölyedir. Buradan demirden bir döner merdivenle yeni patronun özel dairesinin bulunduğu birinci kata çıkılır: bir ön oda, mutfak, ampir<a class="si-noteref epub-type_noteref" href="#f14" id="ref_f14">14</a> tarzında bir şöminenin bulunduğu küçük bir yemek odası ve duvarın içine oyulmuş küçük bir yatak köşesi bulunan asıl oturma ve çalışma odası.</p>
		<p>Burası ilk gerçek evidir Balzac’ın, bu nedenle evine büyük bir özen gösterir. Duvarları kâğıt yerine açık mavi perkalle kaplar; güzel ciltli kitaplarını sıraya dizer ve küçük, ucuz eşyalar getirir; kendisine yardım eden, en zor yıllarında her gün ziyaretine gelen o sadık hanımın gözüne hoş görünebilecek her şeyi yapar evde.</p>
		<blockquote>
			<p>Her gün geliyordu, bütün acılarımı hafifleten tatlı, dinlendirici bir uyku gibiydi.</p>
		</blockquote>
		<p>Balzac’ın şirketinde kurduğu, daha baştan emniyetsiz bir geminin kamarasına benzeyen bu küçük sığınak müsriflik ya da düşüncesizlik olarak değerlendirilemez; çünkü Balzac yeni işini gerçekten ciddiye almaktadır. Sabahın erken saatlerinden gecenin geç saatlerine kadar kolları kıvrık, yakası açık gömleğiyle büyük bir gayret göstererek yağ ve nemli kâğıt kokan sıcak atölyede yirmi dört işçinin arasında durmakta ve yedi baskı makinesini sürekli beslemek için bir gladyatör gibi mücadele etmektedir. Hiçbir işi küçümsemez, bir edebiyatçı olduğunu öne sürerek, bu işlerin kendine uygun olmadığını söyleyip kibirlenerek geri çekilmez. Sayfa haline getirilmemiş tashih provalarını düzeltir, dizgiye yardım eder, masrafları hesaplar, faturaları kendi elleriyle yazar (bazıları günümüze kadar ulaşmıştır). Makineler ve üst üste yığılmış kâğıt toplarıyla tıkabasa dolu odada tombul bedeniyle bunların arasında koşturup durur; bazen bir işçiyi daha çok çalışmaya teşvik etmeye uğraşır, bazen de gıcırdayan, gürüldeyen makinelerin gürültüsü arasında, küçük cam bölmenin ardında, elleri mürekkep ve yağdan simsiyah olmuş halde, kitapçılar ve kâğıtçılarla her kuruşun pazarlığını yapar. Sürekli koşturup duran, yorulmadan canla başla çalışan, saçları kir içinde, boş boş konuşup duran bu tombul adamcağızın, bu tıknaz matbaacının çağının en büyük yazarlarından biri olacağı ya da olabileceği, onu siparişler ve isteklerle sıkıştıran hiç kimsenin aklının köşesinden bile geçmemiştir.</p>
		<p>Ne var ki Balzac bu yıllarda büyük tutkularından gerçekten de tamamen vazgeçmiştir; güçlü kuvvetli bedeni ve ele avuca sığmaz yüreğiyle gerçek bir matbaacıdır o. Tek hırsı, baskı makinelerinin sürekli çalışmasını sağlamak, işletmeye hareket kazandırmaktır. Klasikleri Fransız halkının yüreğine ve evlerinin başköşesine yerleştirmek gibi çılgınca istekler çoktan kaybolup gitmiştir artık. Balzac ve Barbier Matbaası, verilen siparişleri, aralarında hiç ayrım yapmaksızın basar. Matbaacı Honoré Balzac’ın ilk eseri yüksek edebiyata dahil olabilecek bir eser değildir kesinlikle, bir prospektüstür: <em>Pillules antiglaireuses de longue vie, ou grains de vie </em>(Uzun Yaşam İçin Tabletler ya da Yaşam Tohumları). İkinci eseri iddialı bir avukatın kendi parasıyla bastırdığı, bir kadın katil için savunma konuşmasının metnidir, üçüncüsü ise mucizevi ilaç <em>Mixture brésilienne de Lepére, pharmacien</em>’in (Eczacı Lepére’in Brezilya Karışımı) yalanlarla dolu tanıtım metnidir. Bu heyecan dolu karmaşa içinde, o sırada eline ne geçerse basar Balzac; broşürler, prospektüsler, klasik kitaplar, şiirler, ilanlar, kataloglar, eğlenceli saçmalıklar, <em>Boussole du commerce des bois de chauffage </em>(Odun Ticaretinin Püf Noktaları) ve <em>L’Art de mettre sa cravatte</em> (Kravatını Bağlama Sanatı) bunlara örnek olarak verilebilir. Kendi eserlerinden sadece bir tanesini <em>Petit dictionnaire des enseignes de Paris par un batteur des pavés</em>’yi (Bir Kaldırım Ustasından Küçük Paris Sokak Levhaları Sözlüğü) basar; büyük olasılıkla maddi sıkıntılar yaşadığı bir dönemde biraz olsun rahat bir nefes alabilmek için bir yayıncının isteği üzerine hızla yazıverdiği bir kitaptır bu.</p>
		<p>Çünkü işler başından beri kötü gitmektedir. Bu arada Balzac, basılması için kendisine verilen bir kitabın düzeltili kopyasını içgüdüsel olarak okumuş olmalıdır: <em>L’Art de payer ses dettes et de satisfaire ses créanciers... ou manuel du droit commercial à l’usage des gens ruinés </em>(Borçları Ödeme ve Alacaklıları Memnun Etme Sanatı ya da İflas Edenler Yararına Ticari Haklar Elkitabı). Aslında Balzac, “alacaklıları memnun etme” tekniğini hep çok iyi becermiştir. Yaptığı ilk büyük yatırım, aynı cinsten güçlerin farklı alanlarda nasıl birbirine karşıt etkiler yaratabileceğini göstermektedir; bu iyimserlik, sanatsal alanda çeşitli dünyalar kurgulayan bu hayal gücü, ticari dünyada önüne geçilemez bir yıkıma yol açmıştır. Balzac daha attığı ilk adımda tökezlemiştir. Matbaaya bir miktar sermaye bulabilmek için, “La Fontaine” ve “Molière” stoklarını kitapçı Baudouin’e gülünç bir fiyata satmış, iki bin beş yüz kitabın tamamını 22.000 franka vermiştir. Gerçi bu, Balzac’ın daha önce kendince hesabını yaptığı gibi, kitap başına 20.000 frank değil, sadece 8.000 frank alacağı anlamına gelmektedir. Ama Balzac’ın acilen paraya ihtiyacı vardır ve imzayı basar. Parayı bir an önce işletmeye kazandırma telaşıyla, Baudouin’in ona 22.000 frankı nakit olarak ödemek yerine, biri taşrada olmak üzere iki kitapçı adına düzenlenmiş 27.000 franklık bir senet vermesine bile aldırmaz. Sadece miktarın 5.000 frank fazla oluşudur dikkatini çeken, böylece kendi kazdığı kuyuya kendisi düşmüş olur. Ancak işin foyası kısa sürede ortaya çıkar. Balzac paraları tahsil etmek üzere kitapçılara gittiğinde, her ikisi de ödeme yapamayacağını ve kendisi gibi borç harç içinde olduklarını ifade ederek iflas işlemleri halledilinceye kadar Balzac’ın bekleyip bekleyemeyeceğini sorarlar. Balzac, sırf bir parça bir şeyler koparabilmek, zararını biraz olsun karşılayabilmek için, taşralı kitapçının deposuna dalar ve nakit para yerine Gessner ve Gilbert’in bu taşralı kitapçının deposuna tıkıştırılmış kitaplarının eski baskılarını alır. Yaşanan komedi şöyle özetlenebilir: Balzac, Madam de Berny’nin kendisine verdiği nakit parayla kitap basmıştır, “La Fontaine” ve “Molière”in satmayacağının anlaşılmasından sonra, eline yeniden nakit para geçsin diye bunları başta öngörülen fiyatın üçte birine elden çıkartmıştır. Şimdi nakit para yerine yine satılamayan kitaplar, daha öncekilerin onda biri değerinde başka bir anlamsız kâğıt yığını vardır elinde. Eski bir Alman masalında, parasına karşılık bir inek alan, ineği bir keçiyle, keçiyi bir kazla, kazı da bir taşla değiştiren, nihayetinde bu taşı da suya batıp kaybolurken izlemek zorunda kalan Şanslı Hans’ın başına gelenler Balzac’ın da başına gelmiştir.</p>
		<p>Balzac ve Barbier Matbaası’nda artık büyük ustaların unutulmuş eserleri, tozlu yığınlar halinde öylece durmaktadır. Ne yazık ki bir evde oturmak, kıyafetler almak, yemek, içmek için nakit paraya ihtiyacı olan işçiler, haftalıklarının Fénelon, Florian ve benzerlerinin eski baskılarıyla karşılanmasını istemezler. Kısa bir süre sonra kâğıtçıların da sesi yükselmeye başlar. Gelecektekinin aksine Balzac’ın o dönemde hâlâ değersiz olan imzasını taşıyan senetleri insafsızca geri gönderir ve öfkeden çılgına dönmüş halde borçların hemen ödenmesini isterler. Atölyedeki küçük cam bölme artık saklanmak için uygun bir yer olmaktan çıkmıştır. Balzac gün geçtikçe işyerine daha ender uğramaya, özellikle de hafta sonları yaklaşırken, dışarıda daha çok vakit geçirmeye başlar. Senetlerin vadelerini uzatmak, bankacılardan, arkadaşlardan, akrabalardan biraz nakit para bulabilmek için kapı kapı dolaşır. Firmanın ayakta kalabilmesi için çaresizce mücadele ettiği bu aylarda o kadar çok aşağılanmıştır ki, bunların hiçbirini unutmamış, yaşadıklarını daha sonra <em>César Birotteau</em>’da da anlatmıştır.</p>
		<p>Ancak Balzac ne kadar güçlü olursa olsun, matbaayı ayakta tutmayı başaramaz. 1827 yazında artık her şeyini kaybetmiş durumdadır, cebinde işçilere ödeyebileceği tek bir kuruş bile yoktur. Matbaacı Balzac, daha önce yayıncı ve ondan da önce <em>Cromwell</em>’in yazarı Balzac gibi başarısızlığa uğramıştır. Yasal ve mantıksal olarak düşünüldüğünde, geriye matbaa konusunda yapılabilecek yalnızca iki olasılık kalmaktadır: iflas ilan etmek ya da matbaayı tasfiye etmek.</p>
		<p>Ancak bu iki olasılık yerine Balzac bir üçüncüsünü seçer. Ezeli rakibi Napoléon gibi Balzac da yenilgiyi kabullenip Elbe’ye geri çekilmektense Waterloo’da şansını denemeyi tercih eder. Önceki deneyimlerinden ders almaksızın, çoktan iflas etmiş şirketi bir kez daha büyüterek kurtarmayı dener. Bundan önce yayınevinin batacağını anladığında, matbaacılığı can simidi olarak görmüştür; şimdiyse matbaa batma aşamasına geldiği için, bu kez de bir hurufat dökümhanesi açarak işletmesini kurtarmaya çalışır. Balzac’ın tüm girişimlerinde olduğu gibi burada da trajik olan, aslında bunların doğru düşünceler olmasıdır. Balzac gibi bir hayalperestin içinde aynı zamanda bir avukatın, bir tüccarın net bakışına sahip gerçekçi bir adam da gizlidir. Aslına bakılırsa, klasikleri tek cilt halinde yayımlama projesi hiç de anlamsız değildir; daha sonraki bir tarihte daha iyi bir hazırlıkla bu proje hayata geçirilmiştir zaten. Matbaa açma fikri de o kadar da saçma bir fikir değildir aslında; basılı yayınlara talep o yıllarda hızla artmaktadır. Dökümhane kurmaya yönelik üçüncü proje de son derece ümit vaat eden bir projedir. Balzac, Pierre Deréchail adında birinin bulduğu fonterreotip denen yeni bir baskı tekniği olduğunu duymuştur. Böylelikle “harf kalıplarının dökümünde döküm potası kullanmaya ve dökülen sayfaları ters çevirip düzeltmeye gerek kalmadan” alışılagelmiş stereotipten daha iyi sonuçlar elde edilebilecektir. Balzac hemen bunun büyüsüne kapılmıştır. Gelecek on yıl içinde olacak değişiklikleri önceden görebilen Balzac, yeni başlayan endüstri çağında üretimi kolaylaştıracak ve ucuzlatacak her yöntemin önem kazanacağını ve bu çağda ürünlerden büyük kazanç sağlamanın üretim maliyetini düşüren, buna karşılık üretim hızını artıran buluşlara bağlı olduğunu hemen kavramıştır. İşte bu “buluş” konusu –romanları bunun kanıtıdır– onu sürekli meşgul etmiştir. <em>Sönmüş Hayaller</em>’de bir süre için bir kâğıt fabrikasında çalışarak milyonlar kazanan David Séchart’dan –matbaacı olduğu dönemin bir yansıması olarak– söz etmesi rastlantı değildir. <em>Mutlak Peşinde</em>’de Balthazar Claes, <em>pâté sultane</em>’in (güzellik kremi) yaratıcısı César Birotteau, ressam Frenhofer, müzisyen Gambara; hepsi de zihinsel güçlerinin etkisini artırmanın yollarını aramıştır. Goethe’den sonra Balzac kadar bilimdeki gelişmelere böylesine gönülden katılarak bunları merakla izleyen bir başka yazar daha olmamıştır. Balzac, insanlığın basılmış yayınlara olan ihtiyacı akla hayale sığmaz oranlarda arttığı için, elle yapılan dizgi ve döküm işlerinin çok kısa süre içinde zorunlu olarak makinelerle yapılmaya başlanacağını önceden görebilmiştir. Ne olursa olsun, şu fonterreotip, pek çok açıdan bir başlangıç olacakmış gibi görünmektedir; sabırsız bir iyimser ve çaresiz bir müflis olarak Balzac, hemen bu yeni olasılık üzerine eğilmeye başlar.</p>
		<p>Matbaa artık son demlerini yaşarken, 18 Eylül 1827’de yeni bir şirket kurulur. Balzac’ın ortağı Barbier de bu işin içindedir, ayrıca Garoncière Sokağı 4 numaradaki batmış dizgievi M. Gillet Fils’in tasfiye görevlisi olan Lorant adında biri de dahildir bu ortaklığa. Aralıkta ilk sirkülerler yollanır. Görünüşe göre Lorant malzemeyi temin edecek, Barbier idare işini üstlenecektir, Balzac ise bu yeni yöntemin tanıtımından sorumlu olacaktır. Harfleri tek tek elle dökmeyi gerektiren zahmetli işe artık son! Yeni girişim için son derece iddialı bir tanıtım yapılmalıdır. Balzac, bu yeni yöntem sayesinde kullanılabilecek bütün yeni harflerin, vinyetlerin ve süslemelerin, yeni fontların açıkça görülebilecek şekilde yer aldığı olağanüstü güzel bir katalog hazırlar. Yeni katalog hazırlanır hazırlanmaz, üçüncü ortak Barbier artık ortaklıktan çekilmek istediğini açıklar. Gemi henüz limandayken batmaya başlamıştır. Bu tehlikeli krizi atlatabilmek için yine Balzac’ın en sadık dostu Madam de Berny yardıma koşar. Kocasından, servetini istediği gibi kullanabilmek için vekâlet alır ve ayrılan Barbier’nin hissesini kendi üzerine geçirir. Balzac’ın daha önce kendisinden alarak batırdığı paraya nakit 9.000 frank daha ekler. Bu para, sandalı bir süreliğine batmaktan kurtaracaktır.</p>
		<p>Ancak artık çok geçtir. Alıcıların ve sipariş verenlerin ilgisini çekeceği düşünülen katalog zamanında tamamlanamamıştır ve aralarında tek güven uyandıran Barbier’nin de ortaklıktan ayrılmasıyla alacaklılar büyük bir huzursuzluk duyarak firmaya hücum ederler. Kâğıtçı ve kitapçılar faturalarının, tefeciler senetlerinin, işçiler emeklerinin karşılığının ödenmesini isterler; kimse Balzac’ın bu yeni girişim sayesinde binler ve on binler kazanabilecekleri tesellisine kulak asmaz. Hiç kimse ne Balzac ve Barbier firmasından, ne Balzac ve Lorant firmasından ne de Honoré Balzac’tan borç senedi almak istemektedir. 6 Nisan 1828’de on iki yıl süreyle kapalı kalan üçüncü şirket de batar. Balzac iflas etmiştir, üstelik hem yayıncı hem matbaacı hem de dökümhane sahibi olarak üç yönlü bir iflastır bu.</p>
		<p>Kötü haber çabuk yayılır. Aileye haber verilmelidir, oğullarının başarısızlığını, Balzac adına sürülen bu kara lekeyi önce gazetelerden öğrenmemelidirler. Matbaanın ve dizgievinin iflas haberi, Balzac’ların evine yıldırım gibi düşer. Anne Balzac, seksen iki yaşındaki eşinden, yatırdıkları paranın battığını başta gizlemeye çalışır ve ilk zamanlarda bunu gerçekten de başarır. Ancak kaçınılmaz sorunun zamanı gelmiştir: Balzac ailesi beceriksiz oğullarının batmasına izin mi verecektir, yoksa ticari saygınlığını kurtarmak uğruna yine fedakârlık mı yapacaktır?</p>
		<p>Anne Balzac bir küçük burjuvadır; tutumlu, katı, paraya düşkün, biriken her kuruşun boşa gitmemesi için uğraşıp duran ve oğlunun küçük bir gravür alıp duvara asmasını savurganlık olarak gören, yatılı okuldayken çocuğa azıcık harçlık gönderen bu annenin, ailenin –hâlâ fazlasıyla dolu olan– kumbarasını açması beklenemezdi. Ancak Anne Balzac bir burjuva olarak başka özellikler de taşımaktadır; saygınlık kazanmış Balzac adına leke sürülür diye tedirginlik duymakta ve ortalıkta dolaşacak dedikodulardan çekinmektedir. Balzac adının bütün gazetelerde “İflas Haberleri” başlığı altında ilan edileceği düşüncesi, Anne Balzac açısından komşuların, akrabaların karşısında katlanılamayacak kadar ağır bir yük anlamına gelmektedir. Nasıl bir çaresizlik içinde olduğu açıkça ortadadır. Böylece bu gurur kırıcı, utanç verici iflastan kurtulmak için bir kez daha parayı gözden çıkaracağını söyler.</p>
		<p>Anne Balzac’ın ricası üzerine, Mösyö de Sédillaud adındaki bir kuzeni bu zor tasfiye işini üstlenir. Ama hiç de kolay bir iş değildir bu; çünkü Balzac farklı girişimleri ve bunların faaliyet alanlarını öylesine birbirine karıştırmıştır ki, Mösyö de Sédillaud’nun, bunlar arasında aktif ve pasif olanları belirleyebilmesi ve alacaklıların borçlarını en azından kısmen karşılayabilmesi yaklaşık olarak bir yılını alır. Yaptığı en akıllıca iş, ilk olarak Balzac’ı tamamen devredışı bırakmak olur; hayalperest ve sürekli proje üretip duran biri bu kadar dikkat isteyen eziyetli işte hiçbir işe yaramayacaktır. Bu karışık iş ancak bir yıl sonra, 1828’in ortalarında son bulur. 100.000 frankın biraz üzerinde borcu bulunan matbaayı Barbier, <em>brevet</em>’si (bröve) ile birlikte 27.000 franka satın alır. Bu, Balzac ailesi için yaklaşık olarak kırk kırk beş bin frank arası bir kayıp anlamına gelmektedir. Sevgilisi için 45.000 frank yatırım yapan Madam de Berny’ye, ilk başta zararını bütünüyle karşılamasa da, teminat olarak dizgievi verilir, o da bu işletmeyi oğlu Alexandre de Berny’ye devreder. Balzac’ın ticari dehasına güvenen herkes büyük miktarlarda para kaybetmiştir. Ama kaderin cilvesine bakın ki, yazarın işi bırakmasının ardından yönetim iş hayatının gerektirdiği gibi gerçekçi düşünen ve koşulları gözeterek sabır gösteren kişilerin eline geçtiğinde, her iki işletme de hemen kâr getirmeye başlar. Balzac ise hayal gücünü üretken kılabileceği tek dünyaya, sanata geri döner.</p>
		<p class="gap-twice">Kuzen Sédillaud Balzac ve Barbier ile Balzac ve Lorant firmalarının tasfiye işlerini hallettikten sonra sıra bizzat Balzac hakkında bilanço çıkarmaya gelir. Mali açıdan Balzac tamamen batmıştır. Yirmi dokuz yaşındadır ve hiç olmadığı kadar özgürlükten yoksundur. On dokuz yaşında ne parası ne de borcu varken, şimdi yirmi dokuz yaşında, ailesine ve sevgilisine neredeyse 100.000 frank borçludur. On yıl boyunca hiç durmadan, hiç nefes almadan, hayattan hiç keyif almadan çalışmıştır, ama boşuna. İnsanların onu küçümsemesini sineye çekmiş, takma adlarla binlerce sayfa yazmış, müşterilerin peşinden koşmadığı ya da alacaklılarla mücadele etmediği zamanlarda bir işadamı olarak sabahtan akşama kadar masanın başından kalkmamıştır. Sefalet içindeki odalarda yaşamış ve ailesine olan bağımlılığından kurtulmak için gösterdiği bütün bu olağanüstü çabanın sonucunda eskisine göre yüz kat daha fakir ve bin kat daha bağımlı olmuştur. Üç yıl süren ticaret hayatından geriye kalan 100.000 frank borç, Sisiphos’un neredeyse kopacak hale gelmiş kaslarıyla yaşamı boyunca tekrar tekrar yukarı taşıyıp yine aşağı düşüreceği kaya olacaktır. Yaşamının bu ilk hatası, onu sonsuza kadar borçlu kalmaya mahkûm edecek ve çocukluk hayali olan özgürce yaratabilme ve bağımsız olma isteği hiçbir zaman gerçekleşmeyecektir.</p>
		<p>Ancak muhasebe defterlerine kayıtlı bu can sıkıcı bilançonun karşısında Balzac’ın o olağanüstü etkinlik gücü durmaktadır; bir ticaret adamı olarak kaybettiklerinin karşılığında bir yazar, bir yaratıcı olarak daha farklı, daha değerli ve bütün dünyada geçer bir akçe kazanmıştır. Çünkü yaşamın zor koşullarına karşı koyabilmek için gayretle, durmaksızın mücadele ettiği bu üç yılın ardından, gerçek yaşama yabancı solgun karakterler anlatan, başkalarını taklit eden bu romantik yazar, gündelik yaşamın tüm dramatik yönleriyle birlikte gerçek yaşamı da öğrenmiştir. Sonraları kendisinin de belirteceği gibi, yaşamın bu dramatik kesitlerinin her biri, bir Shakespeare trajedisi kadar sarsıcı ve Napoléon’un savaşları kadar şiddetlidir. Balzac materyalist dünyada paranın taşıdığı olağanüstü, şeytani önemi kavramıştır; bir senet için verilen kavgaların, Paris’in küçük dükkânlarında ya da büyük mağazalarında her an çevrilen dolapların ve oyunların, Byron’ın korsanlarını ya da Walter Scott’ın soylu şövalyelerini yaratmak kadar güç gerektirdiğinin farkına varmıştır, işçilerle çalıştığı, borçlularla mücadele ettiği, sevkıyatçılarla pazarlık ederken hep gözü açık davranmaya çalıştığı için, sosyal bağıntılar ve karşıtlıklar konusunda, sadece romantik olanı, yüce ve muhteşem olanı arayan önemli meslektaşları Victor Hugo, Lamartine ya da Alfred de Musset’den çok daha fazla bilgisi vardır. İnsanın içindeki o korkunç bayağılığı, o iğrenç çirkinliği, o saklı şiddeti görmüştür ve bunları tasvir etme, gösterme gücüne sahiptir. Genç idealistin hayal gücüne, bir realistin net bakışı, aldatılmış birinin kuşkuculuğu da eklenmiştir. Hiçbir güç ona etki edemeyecek, hiçbir romantik süsleme onu aldatamayacaktır artık; çünkü Balzac, sosyal mekanizmanın derinliklerine kadar inmiş, borçluları yakalayan ağları ve alacaklılardan kaçılabilen boşlukları çok iyi öğrenmiştir. Paranın nasıl kazanılabileceğini ve nasıl kaybedilebileceğini, süreçlerin nasıl işlediğini ve nasıl kariyer yapılabileceğini, paranın nasıl harcanıp nasıl biriktirilebileceğini, insanın başkalarını ve kendisini nasıl aldatabileceğini bilmektedir. Sırf bu kadar farklı meslekle uğraştığından ve böylece aralarındaki ilişkileri öğrendiğinden, kendi dönemini gerçekten anlatabildiğini söylemekte haklıdır. Özellikle de en büyük başyapıtları <em>Sönmüş Hayaller</em>,<em> Tılsımlı Deri</em>,<em> Louis Lambert</em>,<em> César Birotteau, </em>burjuvaziyi, borsayı ve ticareti anlatan bu önemli destanlar, Balzac ticaretle uğraştığı yıllarda bu hayal kırıklıklarını yaşamamış olsaydı yazılamazdı. Balzac’ın hayal gücü gerçeklikle karışıp iç içe geçtiğinden, Balzac romanının olağanüstü özü, realizmin ve hayal gücünün bu kusursuz karışımı oluşabilmiştir. Balzac’ın içindeki sanatçı ancak şimdi, gerçek dünyada başarısız olduktan sonra olgunlaşmış, bu gerçek dünyanın yanına ve üzerine kendi dünyasını kurabilecek duruma gelmiştir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f13"><a class="si-backref" href="#ref_f13">13</a><span class="si-footnote-text">. Devéria, Achille (1800-1857): Fransız ressam ve gravürcü. (Ç.N.)</span></div>
		<div class="si-footnote html5_aside epub-type_footnote" id="f14"><a class="si-backref" href="#ref_f14">14</a><span class="si-footnote-text">. 1800-1830 arasında revaçta olan yeni klasik sanat üslubu. (Ç.N.)</span></div>
	</div>
</body>
</html>