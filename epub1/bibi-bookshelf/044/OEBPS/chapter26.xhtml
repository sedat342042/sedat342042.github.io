<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Balzac</title>
		<link href="main.css" rel="stylesheet" type="text/css"/>
<meta content="urn:uuid:dcffc02f-7b25-459b-8a28-374aabc4a2bd" name="Adept.expected.resource"/>
	</head>
	<body class="chapter epub-type_chapter">
	<div class="container html5_section">
		<h2><span class="inline">26</span> Son</h2>
		<p>Balzac’ın yazgısının yasası son âna kadar tekrarlanır: Balzac, hayallerini sadece kitaplarda yaşar, bunlara kendi yaşamında hiç biçim kazandıramaz. Tarifsiz bir çabayla, umutsuzca kendini feda ederek ve ateşli beklentiler içinde döşemiştir bu evi, nihayet elde ettiği karısıyla “yirmi beş yıl” yaşayabilmek için. Ama aslında oraya ölmek için taşınmıştır. Çalışma odasını, <em>İnsanlık Komedyası</em>’nı tamamlayabilmek için tamamen kendi zevkine göre döşetir. Bekleyen elliden fazla eser taslağı vardır. Ama bu çalışma odasında tek bir satır daha yazamayacaktır. Gözleri tamamen iflas etmiştir ve Fortuneé Sokağı’ndan günümüze ulaşan tek mektup dehşet vericidir. Arkadaşı Théophile Gautier’ye hitap etmektedir mektup. Madam Eva’nın elyazısıyla yazılmıştır; Balzac mektuba güçlükle yalnızca tek bir satır karalayabilmiştir:</p>
		<blockquote>
			<p>Artık okuyup yazamıyorum.</p>
		</blockquote>
		<p>En pahalı cinsinden kakma işli dolaplardan kendisine bir kütüphane yaptırmış, ama tek bir kitabın bile kapağını açamamıştır. Salonu altın işlemeli Şam kumaşlarıyla süslüdür; Paris’in ileri gelenlerini burada kabul etmek istemiştir Balzac. Ama onu ziyaret etmeye kimse gelmemiştir. Artık her sözcük ona fazla gelmeye başlamıştır ve doktorlar ona en ufak bir konuşma çabasını bile yasaklamıştır. Balzac, galerisini tüm Paris’e büyük bir sessizlik içinde ne büyük bir koleksiyonun meydana geldiğini gösterip sansasyon yaratmak, şaşırtmak için sevdiği resimlerle doldurmuştur. Arkadaşlarına, yazarlara ve sanatçılara başyapıtlarını tek tek nasıl gösterip açıklayabileceğini hayal etmiştir. Ancak sevinç sarayı olarak düşlediği yer tüyler ürpertici bir zindan olur. Kocaman evde yapayalnız öylece yatmaktadır; sadece bazen annesi, o da gölge gibi tedirgince, onu görebilmek için içeri girer. Çünkü karısı –tanık olanların hepsi ağızbirliği ederek böyle söylemektedir– ondan her türlü ilgiyi esirgemektedir, yolculukları ve Dresden’deki ikametleri sırasında gün ışığına çıkan korkunç bir umursamazlık içindedir.</p>
		<p>Kızına yazdığı mektuplarda da tavrı su götürmez biçimde ortaya çıkar. Bu mektuplarda sıradan konulardan, danteller, mücevher ve yeni giysilerden söz edilmektedir. Ölüm döşeğindeki Balzac için kaygılandığını belli eden tek bir satır bile yoktur.</p>
		<p>Merdivenlerden artık güçlükle çıkabilen, neredeyse tamamen kör olmuş Balzac’ı <em>Bilboquet –Saltimbanques- </em>grubunun bunun neşeli zamanlarından kalma takma adıdır– diye andığında bile aynı aldırışsızlık devam etmektedir.</p>
		<blockquote>
			<p>Bilboquet buraya hiç olmadığı kadar kötü bir durumda geldi. Artık yürüyemiyor ve sürekli bayılıyor.</p>
		</blockquote>
		<p>Balzac’ın artık yitik biri olduğunu, onu gören herkes anlamaktadır. Buna inanmayan, inanmak istemeyen sadece tek bir kişi vardır: kendisi. O, zorluklarla alay etmeye ve imkânsız olanı mümkün kılmaya alışıktır. Böylece Balzac inanılmaz, yenilmez iyimserliğiyle şimdi de mücadele etmekten vazgeçmez. Ara sıra küçük bir iyileşme fark edilir ve Balzac sesine tekrar kavuşur. Sonra kendini toparlar ve merak edip onu görmeye gelen ziyaretçilerden biriyle konuşur. Siyasi sorunlar hakkında tartışır; umut vaat eder. Tıpkı kendini kandırdığı gibi, başkalarını da kandırmaya çalışır. Herkes eski gücünün bir yedeğinin içinde saklı durduğuna inanmalıdır. Bazen son bir alevlenmeyle, her dem taze mizacı gerçekten de bir kez daha ortaya çıkar.</p>
		<p>Ancak yaz başında artık hiç kuşku kalmaz. Dört doktor, Doktor Nacquart, Dr. Louis, Dr. Roux ve Dr. Fouquier konsültasyon için çağrılır. Raporlarından, artık sadece ağrı kesiciler ve duruma göre hafif yatıştırıcıların gerekli olduğu sonucu çıkmaktadır; bunun dışında çoktan ondan umut kesilmiştir. Ona ancak son yıllarında yakınlaşan ve bu haftalarda olağanüstü bir arkadaşlık sunan Victor Hugo, Balzac’ı yüzü ateşler içinde uzanmış olarak bulur; yalnızca gözlerinde canlılık kalmıştır. Balzac, <em>İnsanlık Komedyası</em>’nı tamamlayamadığından yakınır; ölümünden sonra eserlerine ne olacağı hakkında konuşur. Doktoru sadık Dr. Nacquart’ı ne kadar zamanı kaldığı konusunda ona doğruyu söylemesi için zorlar. Ama eski arkadaşının yüzünden ne durumda olduğunu anlar. Belki gerçekten doğru, belki de sadece bir söylentidir, ama bu şaşkınlık içinde Horace Bianchon’u, <em>İnsanlık Komedyası’</em>nda bilimde mucize gerçekleştiren doktoru çağırdığı söylenir: </p>
		<blockquote>
			<p>Bianchon burada olsaydı beni kurtarırdı!</p>
		</blockquote>
		<p>Ancak ölüm hiç duraksamadan yaklaşır ve bu, Balzac’ın kahramanlarının hiçbirinde anlatmadığı kadar dehşet verici, korkunç bir ölüm olur. Victor Hugo ölüm döşeğindeki Balzac’ı ziyaretini anılarında anlatır:</p>
		<blockquote>
			<p>Zili çaldım. Bulutların arasında ay parlıyordu. Sokak terk edilmişti. Kimse çıkmadı, ikinci kez çaldım zili. Kapı açıldı. Elinde mumla bir hizmetçi kız çıktı. “Beyefendi ne emrederler?” Ağlıyordu. Adımı söyledim. Düz zemin üzerinde duran ve şöminenin karşısındaki konsolun üzerinde Balzac’ın David D’Anger yapımı kocaman mermer büstünün bulunduğu salona alındım. Salonun ortasına, altı tane altın kaplama, zarif heykel ayaklar üzerinde duran zengin masanın üzerinde bir ışık yanıyordu. Başka bir kadın geldi, aynı şekilde gözyaşları içindeydi ve şöyle söyledi: “Ölüyor. Madam odasına çekildi. Doktorlar dün umutlarını kestiler. Sol bacağında bir yarası var ve kangrene dönüşmüş durumda. Doktorlar ne yapacaklarını bilemiyorlar. Ödem sonucu vücudunda yağ toplanmaya başladığını söylüyorlar. Et ve derisindeki yağ tabakası o kadar sertleşmiş ki, delip sıvıyı akıtmak mümkün değilmiş. Bir ay önce beyefendi bir mobilyanın köşesine çarparak kendisini yaralamıştı... Sabah saat dokuzdan beri konuşmuyor artık. Madam gelip beyefendinin son kutsal yağ sürme ayinini yapması için rahip çağırdı. Beyefendi ne olduğunu bildiğine ilişkin bir işaret yaptı. Bir saat sonra elini kız kardeşi Madam de Surville’e uzattı. Saat on birden beri boğazından anlamsız sesler çıkartıyor. Geceyi atlatamayacak. Arzu ederseniz Mösyö de Surville’i çağırayım. Henüz yatmadı.” Kadın yanımdan ayrıldı. Bir süre bekledim. Işık salondaki mobilyaları ve Pourbus ile Holbein’ın duvarda asılı muhteşem resimlerini zor aydınlatıyordu. Mermer büst karanlıkta uzanmış ölen adamın hayaleti gibi salınıyordu. Ölüm kokusu evi sarmıştı. Mösyö de Surville geldi ve hizmetçi kızın söylediği her şeyi onayladı.</p>
			<p>Bir koridordan geçtik, kırmızı halı kaplı ve çok sayıda sanat eseri, heykel, vazo, resim ve sırlanmış kâselerle döşeli bir merdivenden çıktık ve yine bir koridordan geçtik, orada açık bir kapı dikkatimi çekti. Gürültülü, uğursuz bir hırıltı duydum. Balzac’ın odasındaydım. Yatağı odanın ortasında duruyordu. Maun bir yataktı, yatağın başına ve ucuna, hasta adamı hareket ettirmeye yarayan bir mekanizma takılmıştı. Balzac bu yatakta başını, odadaki döşemelerle aynı kırmızı Şam kumaşından yapılmış yastık yığınına dayamış uzanmaktaydı. Yüzü morarmış, neredeyse kararmış, sağ yana düşmüştü, sakalı tıraş edilmemişti, saçları griydi ve kısa kesilmişti; gözleri açık ve donuktu. Onu profilden görüyordum; imparatora benziyordu. Yatağın her iki yanında yaşlı bir hastabakıcı ile bir uşak duruyordu. Masanın arkasında bir lamba, kapının yanındaki komodinin üzerinde bir lamba daha yanıyordu. Gece masasının üzerinde gümüş bir vazo duruyordu. Uşak ve kadın neredeyse dehşete kapılmış, susuyor ve ölüm döşeğindeki Balzac’ın sesli hırıltılarını dinliyorlardı. Döşeğin yanındaki ışık canlı parıltılarla, genç, neşeyle gülümseyen bir adamın şöminenin üzerinde asılı resmini aydınlatıyordu. Yataktan dayanılmaz bir koku geliyordu. Yorganları kaldırdım ve Balzac’ın elini tuttum. Eli ter içindeydi, sıktım. Elini sıkışıma karşılık vermedi...</p>
			<p>Hastabakıcı bana, “Gün doğarken ölecek,” dedi. Merdivenlerden aşağı indim ve bu canlı yüzün resmini zihnime kazıyarak yanımda götürdüm. Salona girdiğimde yine büstle karşılaştım, hareketsiz, hissiz, yüce ve belirsiz bir ışıltı yayan büst ve ölüm ile ölümsüzlük arasında bir karşılaştırma yapmaktan kendimi alamadım.</p>
		</blockquote>
		<p>Balzac, 1850 yılının 18 Ağustos’u 19’una bağlayan gecesinde ölür. Sadece annesi yanındadır; Madam de Balzac çoktan odasına çekilmiştir.</p>
		<p>Cenaze töreni 21 Ağustos’ta yapılır. Dinî tören Saint-Philippe du Roule Kilisesi’nde yapılır. Cenaze mezarlığa sağanak yağmur altında götürülür. Karısının, Balzac’ın en içten arzularını ne kadar az bildiği belli olmaktadır. Tabutu taşıyanlar arasında Victor Hugo, Alexandre Dumas, Sainte-Beuve ve Bakan Baroche vardır. Victor Hugo dışındaki bu üç kişiden hiçbiri yaşamı boyunca Balzac’a hiç yakın olmamıştır; hatta Sainte-Beuve onun en acımasız düşmanı olmuştur, Balzac’ın gerçekten nefret ettiği tek kişi odur. Mezarlık olarak Père Lachaise seçilmiştir, Balzac her zaman sevmiştir bu yeri. Balzac’ın Rastignac’ı bakışlarını buradan şehrin üzerinde dolaştırmış ve Paris’e buradan meydan okumuştur. Balzac’ın alacaklılarından kurtulduğu ve huzura kavuştuğu son ev yalnızca burasıdır.</p>
		<p>Şimdi söz Victor Hugo’da – bu saatin şerefine ve büyüklüğüne o nail olabilmiştir:</p>
		<blockquote>
			<p>Tabutunu mezara koyacağımız bu adam, bütün kamuoyunun yasıyla uğurlanmayı hak edenlerden. Yaşadığımız çağda bütün boş kurgular anlamsızlığını ortaya koyuyor. Gözler hükmedenlerin gövdelerine değil, tinsel olanlarınkine yöneliyor ve bu gövdelerden biri yok olduğunda, tüm ülke ayağa kalkıyor. Toplumsal yas: Bu, bugün yetenekli bir adamın ölümünden duyduğumuz acıdır; milli yas: bir dehanın vefatının üzüntüsü. Balzac adı, efendiler, bir gün dönemimizi geleceğe taşıyacak olan parlak bir izle kaybolacaktır...</p>
			<p>Ölümü Fransa’yı dehşete düşürdü. Birkaç ay önce evine dönmüştü. Ölümün yaklaştığını hissettiğinden, tıpkı büyük bir yolculuk öncesinde akşam anneye sarılmak gibi, vatanını tekrar görmek istedi. Yaşamı kısa, ancak dopdoluydu; yaşadığı gün sayısından çok eseri vardı. Ah, bu güçlü, yorulmak bilmez işçi, bu filozof yazar, bu düşünür, bu deha aramızda tüm büyük adamların yazgısı olan fırtınalar ve savaşlarla dolu bir hayat yaşadı. Bugün artık huzur içinde dinleniyor. Artık kavga ve nefretten uzak. Bir ve aynı günde hem mezarına hem şöhretine ulaşıyor. Başımızın üstünü kaplayan bulutların yukarısında, vatanımızın yıldızları altında parlayacak artık. Siz hepiniz, buradaki herkes onu kıskanmıştır. Ancak böyle bir kaybın karşısındaki acımız ne kadar büyük olursa olsun, felaketi kabul edelim, iyisiyle kötüsüyle her şeyi olduğu gibi kabul edelim. Bizimkisi gibi bir çağda büyük bir ölüm yaşandığında ve yaşandıktan sonra, kuşku ve şüpheyle dolu ruhların dinî bir sarsıntı geçirmesi belki iyi, belki de gereklidir. Halkı en yüce sırla karşı karşıya getirip herkesin eşit ve herkesin özgür olduğu ölümü düşünmesini sağlayan kader ne yaptığının çok iyi farkındadır. Yüce bir ruh görkemli bir tavırla öteki hayata girdiğinde, çoğunluğun üzerinde uzun bir süre dehanın görünür kanatlarıyla uçan bir varlık aniden o güne kadar göremediğimiz kanatlarını açıp bilinmezde kaybolduğunda zihinlerimizde yalnızca ciddi ve yüce düşüncelere yer vardır. Hayır! Bilinmez olan bu değil! Başka üzüntülü durumlarda daha önceden de söylemiştim ve tekrarlamaktan yorulmayacağım: Bu, gece değil, ışıktır. Hiçlik değil, sonsuzluktur. Son değil başlangıçtır. Siz hepiniz, beni dinleyen herkes, doğru değil mi bu söylediklerim? Bunun gibi cenazeler ölümsüzlüğün kanıtıdır...</p>
		</blockquote>
		<p>Bunlar Balzac’ın yaşarken hiç duymadığı sözlerdir. Kendi romanının kahramanı gibi Père Lachaise’den Paris’i fethedecektir.</p>
	</div>
	</body>
</html>