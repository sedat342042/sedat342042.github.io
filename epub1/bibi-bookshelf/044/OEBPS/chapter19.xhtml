<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Balzac</title>
		<link href="main.css" rel="stylesheet" type="text/css"/>
<meta content="urn:uuid:dcffc02f-7b25-459b-8a28-374aabc4a2bd" name="Adept.expected.resource"/>
	</head>
	<body class="chapter epub-type_chapter">
	<div class="container html5_section">
		<h2><span class="inline">19</span> Madam de Hanska uğruna mücadele</h2>
		<p>5 Ocak 1842 tarihli mektup Balzac’ın yaşamındaki en büyük ve son dönüm noktasıdır. Geçmiş birdenbire şimdi ve gelecek olur. O dakikadan itibaren olağanüstü iradesi tek bir hedefe yönelir: Madam de Hanska’yla eski ilişkisini tazelemeye, nişanı evliliğe dönüştürüp sözünü yerine getirmeye.</p>
		<p>Bu istek ne de olsa sıra dışı bir gayret gerektirmektedir. Çünkü son yıllarda Madam de Hanska’yla ilişkisi hep daha resmî, hep daha soğuk ve samimiyetsiz olmuştur. Zamanla doğanın kanunları karşı konulmaz hale gelir. Balzac ve Madam de Hanska birbirlerini yedi yıl boyunca görmemiştir. Balzac maddi sıkıntılardan ve belki de Kontes Visconti’ye bağlılığından dolayı Wierzchownia’ya gelememiştir. Buna karşılık Madam de Hanska da eşini, âşığıyla karşılaşma olanağı yaratabilecek yeni bir seyahate çıkaramamış ya da çıkarmak istememiştir. Böylece aşk da, ateşin ona can veren oksijene ihtiyacı olduğu gibi, zaman içinde sevilenin yakınlığına ve varlığına ihtiyaç duyduğu için, ilişkileri tutkulu karakterini yavaş yavaş kaybetmiştir. Balzac, kendi yazdığı mektuplarda, insanı kendinden geçiren o sesi boşu boşuna yakalamaya uğraşır. Artık bu ses öyle pek de sahici olduğu duygusunu uyandıramamaktır ve sahte bir heyecanı Madam de Hanska’dan daha iyi anlayabilecek kimse yoktur. Paris’ teki akrabaları ve tanıdıkları sayesinde Kontes Visconti’ nin Les Jardies’de Balzac’la dip dibe oturduğunu bilmektedir; Madam Marbouty’yle kaçamakları çok fazla dikkat çekmiştir ve Madam de Hanska’nın umutsuzluk içinde yalnızlıktan, borçlardan, kaygılarından yakınan, sonra yine sonsuz sadakat yeminleriyle hokkabazlıklar yaparak bu gerçekleri onun önünde örtbas etmeye çalışan Balzac’ın sahtekârlığına öfkelenmesi doğaldır. Mektuplarına yavaş yavaş öfkeli bir ses hâkim olmaya başlar. Görünen o ki, Madam de Hanska Balzac’ın keşişler gibi dünyadan elini eteğini çekmiş halde, kıt kanaat yaşadığına gerçekten inanmasını istemesinden duyduğu hoşnutsuzluğu gizleyemez. Anlaşılan Balzac’ın dürüstlüğünden duyduğu kuşkuyu dile getirmiştir; çünkü alacakları tarafından kovalanan, çalışmaktan yorgun düşmüş ve belki de tamamen masum bir oyun oynamadığının farkında olan Balzac şiddetle tepki gösterir. Rahat ve huzur içinde kocasıyla belki biraz sıkıcı, ama sessiz, sakin ve sorunsuz bir yaşam süren bu kadının, ona yukarıdan bakıp kaçıklıklarından dolayı kendisini uyarmasına dayanamaz ve ona öfkeyle çıkışır:</p>
		<blockquote>
			<p>Size rica ediyorum; öğüt vermekten ve serzenişte bulunmaktan vazgeçiniz. Çoktan suya gömülmüş, güçlükle tekrar yüzeye çıkmaya çalışan birine bunların ne faydası var? Zenginler mutsuz insanları asla anlayamaz ki.</p>
		</blockquote>
		<p>Madam de Hanska, onun karakterindeki <em>légèreté naturelle</em>’den (doğal düşüncesizlik) söz ettiğinde, bu kez daha şiddetli bir tepkiyle karşılaşır:</p>
		<blockquote>
			<p>Neden düşüncesizmişim? On iki yıldan beri ara vermeden benzersiz edebiyat eserim üzerinde çalıştığım için mi? Yoksa on yıldan bu yana yüreğimin tek bir bağı olduğu için mi? Yoksa on iki yıldan bu yana annemin akılsızca hesaplarla sırtıma yüklediği devasa bir borcu ödeyebilmek için gece gündüz çalıştığım için mi? Bütün bu şanssızlıklara rağmen boğulup ölmediğim, beynimi yakıp kül etmediğim, henüz susup gömülmediğim için mi düşüncesizim? Doğru, düşüncesizin tekiyim! Gerçekten, Napoléon’un savaş alanında araziyi araştırmak için sağa sola ve bütün yönlere döndüğünü görüp “Bu adam yerinde duramıyor! Sabit bir fikri yok!” diyen bir “bon bourgeois” gibi söylüyorsunuz bunu.</p>
		</blockquote>
		<p>Sonuç olarak birbirini yedi yıldan beri hiç görmemiş ve birbirinden ayrı olarak çoktan kendi kabuğuna çekilip buna alışmış iki âşık arasındaki bu son mektuplaşmalar anlamsız hale gelmiştir. Madam de Hanska’nın şimdi yetişmekte olan genç bir kızı, dolayısıyla bu her şeyi abartan, ateşli adamdan yüz kat daha fazla güven duyduğu bir arkadaşı vardır. Artık konuşmaya ihtiyacı kalmamıştır ve güvenli, kendi içine kapalı yaşamına dair verebileceği bir sır da yoktur. Böylesine sabırsız Balzac ise bu kadar beklemekten yorulmuş, hiç gerçekleşmeyecekmiş gibi görünen bir evliliği unutmaya başlamıştır. 1839’da Zulma Carraud’ya yazar, 200.000 ya da sırf 100.000 frankı olan bir kadın bulursa eğer bir yerlerde, “Drahomasını kendi işlerim için de kullanabilmek koşuluyla,” diyerek kendisini düşünebileceğini söyler. Mösyö de Hanski’nin milyonları ısrarla Mösyö de Hanski’de kalmaya devam ettiğinden prenses düşü de sona ermiştir. Kutup yıldızının yerine herhangi bir kadın ister Balzac; borçlarını ödeyecek, onu iyi bir şekilde temsil edecek ve “Les Jardies’deki evin hanımı” olabilecek herhangi bir kadın. Realist Balzac, kırk yaşında uçarı hayallerinden gençliğinin eski beklentisine dönmüştür: “Bir kadın ve bir servet beklentisine.”</p>
		<p>Aslında mektuplaşma son bulabilirdi. Tıpkı fazla dürüstlük gerektirdiğinden Balzac için aynı şekilde dayanılmaz olmaya başlayan sadık Zulma Carraud’yla mektuplaşmalarında olduğu gibi yavaş yavaş bitip gidebilirdi. Ancak her ikisinin de ve Balzac’la mektuplaşmayı belki de Balzac’tan daha çok seven ve yaşayan en büyük yazarın bu günlük, sıradan işini neredeyse yaşamındaki en önemli şey haline getiren Madam de Hanska’nın da ilişkiyi kesmek için bir nedeni yoktur. Aynı şekilde Balzac için de kendini sürekli böyle anlatmak neredeyse bir alışkanlık haline gelmiştir; sorunlarından söz edebileceği, çalışmalarını anlatabileceği, karşısında borçları hesaplayabileceği birine ihtiyacı vardır. Ve nedenini anlamak güç de olsa, Madam de Hanska’nın mektuplaşmayı sürdürmek istemesi gibi, Balzac da onun gizli bir yerlerde durduğunu bilme düşüncesinden keyif almaktadır. Bu nedenle her ikisi de birbirine yazmaya devam etmiştir, tabii gittikçe daha az ve daha seyrek olmak üzere. Bir süre sonra Balzac, “mektupların azlığı”ndan ve “mektuplar arasında uzun zaman olduğu”ndan yakınmaya başlar, aynı şekilde Madam de Hanska da Balzac’ın çok ender mektup yazdığından şikâyet eder. Bunun üzerine Balzac, kendisinin mektup yazması ile onunkini karşılaştırdığı için Madam de Hanska’ya öfkelenir. Madam de Hanska “derin bir yalnızlığın içinde ve pek işi olmadan” yaşamaktayken, kendisi hep zamanla yarışmak ve on beş saat yazıp düzelti yapmaktan yorgun düşmüş bir halde, mektubun her sayfası için eserinden, parası ödenmiş işinden, uykusundan çalmak zorundadır. İflah olmaz Balzac, milyoner Madam de Hanska’ya, yazdığı uzun bir mektubun, kendisine, kendisi gibi bir borçluya, bir gazete ya da kitap için yazarak kazanacağı 200, 300, 500 franka mal olduğunu söylemekten çekinmez. Bu durumda Balzac’a her on dört günde bir yazması fazla olmayacaktır. Madam de Hanska bunun üzerine Balzac yazmazsa yazmayacağını, ama aldığı her mektuba bir yanıt vereceğini söylediğinde Balzac öfkeyle kükrer:</p>
		<blockquote>
			<p>Ah, sizin inanılmaz ölçüde hasis ruhlu olduğunuzu düşünüyorum ve buradan da ne kadar dünyaya dönük olduğunuzu çıkartabiliyorum. Bana yazmadınız; çünkü mektuplarım seyrekleşmişti. Doğru, seyrekleşmişti; çünkü posta ücretini ödeyecek param yoktu ve ben size bunu söylemek istemiyordum da o yüzden. Evet, işte bu durumlara düştüm, hatta daha da kötüsüne. Bu yeterince korkunç ve üzücü, ama gerçek bu; sizin yaşadığınız Ukrayna kadar gerçek. Tabii, öyle günler oldu ki, kurt gibi acıkmışken bulvarlarda mideme küçücük bir parça ekmek yuvarladım.</p>
		</blockquote>
		<p>Bu küçük çarpışmalar giderek daha da şiddetlenir, mektupların arası giderek daha fazla açılır, ilk kez –tam da o belirleyici mektuptan önce– Balzac kalemini oynatmadan üç ay geçer; ikisi de birbirinden hoşlanmaz olmuş, ikisi de ötekini sevgisiz, sıkıcı ve samimiyetsiz bulmaya başlamıştır. İkisi de <em>fortissimo </em>(çok hızlı) ve <em>prestissimo </em>(çok çabuk) başlayan bu mektuplaşmanın <em>appassionato </em>(tutkusuz) olmasının ve yavaşça yok olmaya yüz tutmasının suçunu diğerine yükler.</p>
		<p class="gap-twice">Gerçekte ne birinin ne de diğerinin suçu vardır, aksine sahtelik ve samimiyetsizlik, başlangıçta kısa ayrılıklara ve ardından gelecek nihai bağlılığa göre düşünülmüş ilişkilerinin doğasında yatmaktadır. Madam de Hanska, daha sekiz yıl yaşayacak olan eşini göz ardı ederek yaptıkları tuhaf nişana sadakat koşulunu yüklemiş ya da Balzac’tan en azından, fiziksel ihtiyaçlarını profesyonellerle karşılamasını, ama bir başka kadınla yarı ciddi bir aşk ilişkisine bile asla girmemesini beklemiştir. Böyle kayıtsız şartsız bir istek üç ya da altı aylık bir süre için yerine getirilebilirdi. Ama süresi belli olmayan bir nişanda tamamen saçmadır ve Madam de Hanska’nın aslında gururunun ayaklanmasından başka bir şey olmayan kıskançlığı Balzac’ı öfkelendirmeye başlar.</p>
		<blockquote>
			<p>Bir kez de açık açık gözler önüne serelim, </p>
		</blockquote>
		<p>diye yazar uzun yalan dolanlardan ve suskunluklardan sonra:</p>
		<blockquote>
			<p>Erkek sonuçta kadın değildir. 1834’ten 1843’e kadar bakir kalması beklenebilir mi? Sırf tıbbi açıdan bile böyle şeylerin iktidarsızlığa ve bunamaya yol açabileceğini bilecek kadar iyi anlıyorsun bu konulardan. Bir zamanlar şöyle demiştin: “Sıradan kızlara karşı değilim.” Bu beni, Georges’un arkadaşının Roma’daki durumuna düşürebilirdi. Adil bir biçimde düşünüp taşınacaksan, bitmek bilmeyen işleri, sefaleti, vb. ile bir hayalperestin aklını dağıtma ihtiyacının ne kadar karşı konulmaz olduğunu göz önünde bulundurmalısın. Aslında bana çok az hatamdan dolayı sitem edebilirsin ve bunun için beni korkunç şekilde cezalandırmak istiyorsun! Geçmiş şeylerden bahsetmek istiyorsan, o zaman bunu ayrıldığımızdan şikâyet etmek için yapmalısın. Ve işte şimdi yine bir aradayız ve yorulmadan konuşuyoruz.</p>
		</blockquote>
		<p>Ama boşuna. Terk edilmiş âşığının tutkulu ruhuna bizzat tanık olduğu halde Madam de Hanska bu ilişkide anlamsız bir biçimde hassaslığını sürdürmeye devam eder. Nihayetinde profesyonel bir kadın avcısı olmayan, bunun yerine ciddiyetini, zihinsel gücünü muazzam bir eserle tüm dünyaya kanıtlayan bu otuz beş kırk yaşındaki adamın Kontes Visconti’yle ilişkisini ve ayrıca Madam de Marbouty, Hélène de Valette ve adı sanı duyulmamış birkaç başka kadınla olan küçük maceralarını affetmek yerine, vefasızlığını ve sorumsuzluğunu kınar sürekli. Eşiyle birlikte servet ve rahatlık içinde yaşayan, yıllardır en ufak bir fedakârlıkta bile bulunmayan bu kadın, sürekli birileri tarafından kovalanıp yakalanan, ebediyete kadar sürecek bir vecit içinde bir eserden diğerine savrulup duran sanatçıdan cinsel ilişkiler açısından bir keşiş, maddi açıdan bir posta memuru gibi yaşamasını, kendine rahatlama, lüks yaşama, maceralara atılma fırsatını hiç tanımadan yalnızca yazmasını ve yazmasını, beklemesini, beklemesini ve beklemesini ister, ta ki günün birinde Madam de Hanska, Şövalye Hanski’nin ölümünden sonra, özverili <em>troubadour</em>’u sabrı için ödüllendirmeye –o da belki– karar verinceye kadar. Kuşkusuz Madam de Hanska birçok yönden haklıdır. Balzac ona yazdığı mektuplarda ikiyüzlülüğü taşkınlık derecesine vardırır çünkü. Bir insanı bir erkek olarak, özgürlüğünü açık ve net biçimde savunmak yerine, kendi doğasının gerektirdiği şekilde yaşamını sürdürme hakkı olduğunu ileri sürmek yerine, mektuplarında bütün gerçekleri ve asıl önemli olan şeyleri gizler ve kendini dünyanın en yalnız insanı gibi gösterir. Öğretmeninin falakasından korkan bir okul çocuğu gibi, Kontes Visconti’yle ilişkisi hakkında yalan söyler. Açıklanamaz bir bağımlılıkla, onun kibirli taleplerine erkekçe bir cesaretle ve bu taşralı despot aristokrata sanatçı onuruyla karşı koyamaz. Ama tüm o küçük yalan dolanlarının arasında Balzac, Madam de Hanska’ya macera aramadığını, aksine yaşamındaki maceralardan sıyrılıp huzur ve düzeni özlediğini söylerken doğruyu söylemiştir. Kırk yaşındaki adamın üzerine sessiz bir yorgunluk çökmeye başlamıştır. Yayıncılar, redaktörler ve gazetecilerle girdiği sonsuz mücadele onu tiksindirmektedir, artık her ay, her hafta yeni baştan hesaplar yapmak, pazarlık etmek, ertelemek ve ısrar etmek istememektedir; yirmi yıldır durmaksızın ileri geri itilmiş, hep fırtınalara, hep tehlikelere maruz kalmış, artık bir limana demir atma arzusundadır. Artık işinden çalabildiği kısa aralıklarda sahip olduğu kadınlara son, saklanıp gizlenerek yaşanan maceralara –üstelik bilindiği üzere– hesap kitaplarla kirlenmiş, her şeyden habersiz, iyiliksever bir kocanın varlığıyla gölgelenmiş maceralara son. “Size yemin ederim,” diye yazar Balzac 4 Eylül 1838’de arkadaşı Zulma Carraud’ya,</p>
		<blockquote>
			<p>tüm umutlarıma, tüm lüks ihtiyaçlarıma, tüm hırslarıma veda ettim. Bir köy papazı gibi yaşamak istiyorum, basit ve sade. Üç yüz dört yüz bin frankı olan ve beni seven otuzlarında bir kadınla, yumuşak olması ve iyi görünmesi şartıyla, hemen evlenebilirdim. Borçlarımı öder ve ben çalışmalarım sayesinde beş yıl içinde bu parayı yine toparlarım. </p>
		</blockquote>
		<p>Balzac aslında, böyle bir kadın olarak Evelina de Hanska’yı hayal etmişti.</p>
		<p>Ama yaşamını, binlerce mil ötede yaşayan ve belki de altı yedi yıl önce gördüğünden ve sevdiğinden çok farklı hale gelmiş bir sevgiliye göre ayarlamak yavaş yavaş imkânsız olmaya başlamıştır. “Kutup yıldızı”, yaşamını aydınlatamayacak ve onu mutlu edemeyecek kadar uzaktadır. 1842’de kırk üç yaşındayken, 1833’te yaptığı nişan artık gerçek olmaktan çıkmıştır. Ve “aşk eşi”, farkına varmaksızın, yeniden “yabancı kadın”a dönüşür; hayallerinin kadını, hayallerindeki yaşamı anlattığı o kadın eski çekiciliğini yitirmiştir artık; çünkü bu da alışkanlığa dönüşmüş, sadece zaman zaman ve neredeyse umursamadan sürdürülmüştür. Balzac bile, o tutkulu hayalperest bile, Madam de Hanska’yla birleşme hayaline inanmamaktadır artık. Aşk ve milyonlara dair bu hayal geçip gitmiştir, buradan hemen başka “sönmüş hayaller”e geçilecektir.</p>
		<p class="gap-twice">Ama 5 Ocak sabahı birdenbire siyah mühürlü bir mektup, Mösyö de Hanski’nin 10 Kasım 1841’de öldüğünü bildiren o mektup, kanının aniden yüreğine hücum etmesine yol açan ve ellerini titretecek kadar onu sarsan o mektup gelir. Düşünemediği, daha doğrusu yıllardır düşünmeye cesaret edemediği şey birdenbire gerçekleşmiştir. Madam de Hanska aniden özgür, dul kalmıştır ve hayalini kurduğu bütün o milyonlara sahiptir, onun için ideal kadındır; soylu, genç ve akıllı bir kadın olarak idealindeki kadını temsil etmektedir, onu borçlarından kurtaracak, eserlerini ona geri kazandıracak, onu büyük başarılara yönlendirecek, saygınlığını artıracak, şehvetini yatıştıracak, onu sevmiş ve onun tarafından sevilmiş olan, bu alevlendirici anda, uzun bir unutuşun ardından eski tutkusuyla şimdi yeniden sevdiği kadındır o. Tek bir kâğıt parçası –Balzac hemen hisseder bunu– bütün yaşamını değiştirecektir. Umduğu, hayalini gördüğü, beklediği her şey birdenbire biçim kazanmış, o kadının biçimine bürünmüştür ve Balzac yalnızca tek bir şey yapması gerektiğinin, bu kadını, daha önce elde ettiği bu kadını bu kez sonsuza dek olmak üzere bir kez daha elde etmeye çalışması gerektiğinin farkındadır.</p>
		<p>Duyduğu büyük heyecan ona yazdığı mektupta hissedilmektedir. Balzac sadece dürüst, akıllıca ve doğru davranmakla kalmaz, daha fazlasını da yapar, ölen kocaya birdenbire büyük bir ilgi göstermeyip dürüst davranır. Kocasını çok az sevdiğini ya da hiç sevmediğini bildiği bu kadını, kaybından dolayı yalandan teselli etmeye çalışmaz, sahte sözlerle ölen kişinin kimi meziyetlerini övmez, sadece tek bir şeyi reddeder, onun karısını ne kadar arzulamış olursa olsun, bu yabancının ölümünü istemiş olduğunu.</p>
		<blockquote>
			<p>Bana gelince, sevgili aşkım, doğrusu bu olay on yıldır özlemle yanıp tutuştuğum hedefi hatırlatıyor. Yine de sizin ve Tanrı’nın huzurunda adaletli davranarak şunu söyleyebilirim ki, kalbimde kadere tamamen teslim olmaktan başka bir düşünce asla olmadı ve en korkutucu hayallerimde bile ruhumu kötü arzularla lekelemedim. Bazı bilinçsiz duyguların uyanmasını önlemek mümkün değil elbette. Kendime sık sık şöyle dedim: “Onunla birlikte hayat ne kolay olurdu!” İnsan inancını, yüreğini, tüm ruhunu daha fazla bastıramaz ki.</p>
		</blockquote>
		<p>Bu değişiklikle birlikte, Balzac, tek bir şeyi şans olarak görür, o da artık ona <em>à cœur ouvert </em>(açık yüreklilikle) yazabilecek olmasıdır, kendisinden yana hiçbir şeyin değişmediğine, Neuchâtel’den beri hayatının o olduğuna Madam de Hanska’yı temin ederek yalvarır:</p>
		<blockquote>
		<p>Tüm varlığınızın bana ait olduğunu, artık mutlu olacağımızı, üzerimize hiçbir bulutun gölgesi düşmeden mutlu olacağımızı yazın bana. </p>
		</blockquote>
		<p>Böylece mektuplar birbirini izler. Balzac için nişan bir gecede yeniden gerçek olmuş ve tamamen solan aşkı aniden yine tutkuya dönüşmüştür. Sonsuza kadar bağlanmalarına artık ne engel olabilirdi ki? Balzac her şeyi, hatta kendisini bile bir anda farklı gözlerle görmeye başlamıştır; henüz bir yıl öncesine kadar içten içe melankoli ve yalnızlık kokan mektuplarında kendini ihtiyarlamış, yorgun, iyice şişmanlamış, düşünceleri kavramakta zorlanan, beyin sektelerine ve kan pıhtılaşmalarına maruz kalan yaşlı bir adam olarak tasvir eden Balzac, hayalindeki gelinin karşısında kendi Ben’ini en güzel renklerle bezer. Bembeyaz saçları, yorgunluğu bir anda yok olur.</p>
		<blockquote>
			<p>En fazla birkaç tel beyaz saçım var, o da oturarak yaşayan bir insan için kaçınılmaz. Viyana’dan bu yana değiştiğimi sanmıyorum. Kalbim hâlâ genç ve bedenim, keşişler gibi sürdürdüğüm yaşamımda iyi korundu. Ve sonuçta hâlâ gençliğe ait on beş yıl var önümde, tıpkı sizde olduğu gibi sevgilim. Şu an, birbirimizi göreceğimiz saati çabuklaştıracağını bilsem, seve seve hayatımdan bir on yıl daha verebilirim!</p>
		</blockquote>
		<p>Hayal gücü her zamanki hızıyla, daha şimdiden gelecekteki tüm bir yaşamı düzenleyiverir. Madam de Hanska’nın, kızı için “entelektüel ve çalışkan bir eş” bulması gerekecektir, “özellikle de serveti, drahoma olarak toptan verilecek bir meblağ karşılığında haklarınızı korumanıza izin verecek kadar zengin bir koca”. Böylece Madam de Hanska’nın kızı yasal ve ahlaki olarak özgür olacak, Balzac da Madam de Hanska’yla hayal ettiği, hatta hayallerinin ötesindeki birlikteliği yaşayabilecektir. Artık kaybedilecek zaman yoktur, bir ay, bir hafta, bir gün bile! Balzac bütün işlerini yoluna koyup ölçüsüzce sevdiği o kadına daha yakın olabilmek için Dresden’e gitmek ister. Hazırım der Balzac, hiç olmadığı kadar hazırım; onu sevmekte, hiç olmadığı kadar sevmektedir. Ve bu koca sabırsız, hayatında hiçbir şeyi, onun dudaklarından dökülecek tek bir sözcük, “Gel!” sözcüğü kadar şiddetli bir sabırsızlıkla beklememiştir.</p>
		<p>Yanıt, altı hafta sonra, 21 Şubat’ta gelir nihayet. Mektubun tam metni elimizde yok; bu mektup da Yabancı Kadın’ın diğer bütün mektupları gibi yok edilmiştir. Ama içeriğini biliyoruz: Balzac’ın tüm taleplerine sert bir ret, hemen yanına gelme isteğine açık bir hayır. Balzac’ın kalbi doğal olarak verdikleri söz için atarken, Madam de Hanska “buz gibi bir soğukkanlılıkla” nişanı bozar. “Özgürsünüz!” diye yazar ona açıkça ve nedenleri ayrıntılı olarak sıralar. Ona artık güvenmemektedir, yedi yıl boyunca onu görmek için bir girişimde bulunmamış, ama birçok kez İtalya’ya, üstelik başkalarıyla birlikte gitmek için zaman ve para bulmuştur. Hem bunu hem de başka şeyleri yapmakla nişanlılık koşullarını çiğnemiştir. Bitmiştir artık. Kesin olarak bitmiştir. Madam de Hanska artık sadece kızı için yaşamak istemektedir ve onu hiçbir zaman bırakmayacaktır. “Zavallı çocuğum elimden alınsa ölürüm!” Bölünmek istemez. Balzac’ın çaresizlik dolu yanıtından da hissedildiği üzere bu mektup ona, tek bir darbeyle tüm umutlarını kökünden söküp atan bir balta kadar ağır gelmiş olmalıdır. Madam de Hanska’nın verdiği bu hayır yanıtı ciddi ve kesin miydi, yoksa onu denemek için bir araç, onurlu ve mağrur kadının onun kendisiyle daha fazla ilgilenmesi için yaptığı bir <em>fausse sortie </em>(manevra) miydi? Aralarındaki karmaşık ilişkiyi can damarından yakalayan ve Madam de Hanska’nın Balzac’a karşı tutumundaki sorunu temelden irdelemeyi gerektiren tehlikeli, yanıtlanması zor bir soru!</p>
		<p>Bu konu, “Madam de Hanska Balzac’ı sevdi mi, sevmedi mi?” gibi sorularla olayın bütününü kabaca bayağı olasılıklara dayandırarak, psikolojik açıdan büyük bir dikkatle irdelenmelidir. Bu tür basitleştirmeler, hem kendi içinde hem de dışında bir sürü engel ve çelişkiyle dolu bir ilişki için rahat olduğu kadar tek taraflı ve bu nedenle de samimiyetsiz ve adaletsiz olur. Tutkulu, büyük bir aşk yaşayan bir kadın, kendini hiç sınırlamadan aşkına teslim eder. Bu anlamda Madam de Hanska bir aşk için –en azından Balzac’a yönelik bir aşk için– hiç de uygun değildi. Soyluluğundan kaynaklanan gururu, buyurganlıgı, kendine güvenli, kaprisli, sabırsız kişiliği, toplumsal konumundan kaynaklanan üstünlük duygusuyla Madam de Hanska’nın sevgiden beklentisi, alçakgönüllülükle kabul edeceği ya da geri çevireceği bir haraçtır. Kendini teslim edişi –mektuplarda takip edilebildiği gibi– her zaman sınırlandırmalara bağlıdır. Başından beri yukarıdan aşağıya yönelen bir ilişkidir bu, kendini verişinde bir aşağı iniş söz konusudur ve Balzac daha en başından Madam de Hanska’nın ona yüklediği aşağı konumu kabul etmiştir. Kendini onun <em>mujik</em>’i ve kulu, onun kölesi olarak adlandırıyorsa, bunda konumuna karşı mazoşist bir tavrın bilinçsiz ifadesi de vardır. Kadınlarla olan bütün ilişkilerinde erkeklere özgü kendine güvenden yoksun olan Balzac, Evelina de Hanska’yla ilişkisinde de kendini başından itibaren ona tamamen tabi kılar ve sürekli diz çökmüş halde durması, kendinden geçmiş, taparcasına bakması, kendi değerini ve kendi kişiliğini tamamen feda etmesi, Madam de Hanska’ya yazdığı mektupları tarafsız bir gözlemci açısından çoğu kez daha da tuhaflaştırır. Gelmiş geçmiş en güçlü, en zeki insanlardan birinin yedi yıl boyunca sürekli eğilip etek öptüğünü, huşu içinde eriyip gittiğini, aslında olsa olsa vasat bir taşra aristokratı olan bu kadının karşısında kendini hiçleştirecek kadar küçülttüğünü görmek kızdırıcı ve üzücüdür; kaldı ki Madam de Hanska’nın karakterinde ve –onu savunanların onca övdüğü– inceliğinde kuşku uyandıran bir şey varsa, o da Balzac’ın kendini böyle köle gibi adamasına izin vermekle kalmayıp aynı zamanda onu kendinden geçirerek taparcasına sevmeye teşvik etmesi, hatta belki de bunu talep etmesidir. Balzac’ın büyüklüğünü gerçekten gören bir kadının böyle bir aidiyet ilişkisini tuhaf ve uygunsuz olduğu için reddetmesi, onu dizlerinin üstünden kaldırıp yüz yüze getirmesi, hatta kendini ona, onun arzularına, onun iradesine teslim etmesi gerektiği hissine kapılıyor insan. Ama böyle bir sevgiye, hiç kuşku yok ki, Madam de Hanska uygun değildir. Ama onun tarafından, büyük dehasını hissettiği bir adam tarafından böyle taparcasına sevilmek, onun için bir keyif ve gurur tatminidir ve belli ölçülerde bu sevgiye karşılık da vermiştir. Yine de her zaman –asıl belirleyici olan da budur– üstten bakan, bahşeden, yücegönüllülükle baş eğen o olmuştur. “İyi Balzac” ya da “zavallı Balzac” –dürüst olduğu tek kişi olan– kızına yazdığı mektuplardaki bu ses tonu aslında her şeyi ortaya koyar. Madam de Hanska, bu adamın değerini anlayabilecek kadar akıllıdır, Balzac’ın fırtınalı cinsellik ateşinin keyfini çıkarabilecek kadar şehvetli ve kadındır tam anlamıyla, zaaflarını ve güvenilmez yönlerini bilmesine rağmen, ona koşulsuz bir sempati duymuştur, ama sonuçta bu ilişkide Madam de Hanska her zaman yalnızca kendini sevmiş, Balzac’a ise yalnızca kendine olan sevgisini pekiştirdiğinde sevgi duymuştur. Balzac’ın Madam de Hanska’yı kahramanı yaptığı bir macera sayesinde, akla gelebilecek en ateşli ve en şairane biçimde taparcasına sevmesi sayesinde, o güne kadar sürdürdüğü banal yaşamını canlandırması sayesinde, kendi nesnel-akıllı doğasının hiçbir zaman ulaşamayacağı sarhoşluk ve heyecan sayesinde sevmiştir onu. Soyluluğundan kaynaklanan gururu ve sınıfsal önyargılarıyla işte bu denli duygusuzlaşmış Madam de Hanska gibi bir karakter yumuşak, kendini adayan, boyun eğen biri olamazdı. Onun gibi bir karakterin kayıtsız şartsız sevmesi, örneğin kızına karşı hissettiği duygular bile, aslında yine öz sevgisinden başka bir şey ifade etmez. Balzac’la birlikte yaşadığı yıllarda bile en güvendiği kişi Balzac olmamıştır; kaba, sırnaşık, yabancı Balzac’a karşı kalbindeki kale hep kapalı kalırken, büsbütün güvendiği kişi kendi küçük, aptal, düşüncesiz kızı olmuştur.</p>
		<p>Her şeye rağmen Balzac onun sevgilisiydi, kendini ona bırakmıştı, tedbirli, düşünceli, akıllı doğasının izin verebileceği en esnek sınırlar dahilinde elbette. Eşiyle arasının bozulmasını ve arkadaş çevresinde zor duruma düşmeyi istemeyen evli bir kadın, aristokrat bir kadın kendini bir erkeğe ne kadar bırakabilirse, o da o kadar bırakmıştı. Ama asıl sorun, duygularını sınamak zorunda kaldığında başlamıştır; Mösyö de Hanski’nin ölümüyle özgür kaldığı anda, doğuştan Kontes Rzewuska olan Madam de Hanska, Wierzchownia’nın mirasçısı olan bu kadın, <em>mujik</em>’iyle dahi, ama borçlu, güvenilmez, savurgan ve davranışlarında iflah olmaz derecede kaba olan âşığıyla evlenip evlenmeyeceğine karar vermek, bir yandan damarlarında akan kanın ve parasının getirdiği aristokrasi ile, diğer yandan deha ve şöhret arasında bir seçim yapmak zorunda kalmıştır.</p>
		<p>Madam de Hanska böyle bir seçimden gizliden gizliye hep korkmuştur; işte erkek kardeşine yazdığı, orijinaliyle şimdiye dek karşılaştırılmamış olan mektuplardan biri, onun ruhsal durumunu bütünüyle ortaya koymaktadır:</p>
		<blockquote>
			<p>Anladığım kadarıyla enişten olmasını biraz kuşkuyla karşılayacağın bir adamla evlenip evlenmeyeceğime karar vermek zorunda olmadığım için bazen çok memnun oluyorum. Şüphesiz onu seviyorum, belki senin sandığından da fazla. Onun mektupları yalnız yaşamımın en önemli olayı. Mektuplarını bekliyorum, sayfalarından bana seslenen hayranlığı özlüyorum; ona, başka hiçbir kadının olamadığı bir şey ifade etmek içimi gururla dolduruyor. Çünkü o bir dâhi, şimdiye dek Fransa’dan çıkan en büyük dâhilerden biri, bunu düşündüğümde bütün diğer düşünceler kaybolup gidiveriyor ve yüreğim sadece, aslında ona pek layık olmadığım halde onun sevgisini kazanmış olduğum düşüncesiyle doluyor. Ama yine de, yalnız kaldığımızda bazı uyumsuzlukları görmezden gelemiyorum ve başkalarının da bunları fark edebileceği ve bunlardan sonuçlar çıkartabileceği düşüncesinden dolayı acı çekiyorum. Böyle anlarda haklı olduklarının açıkça farkında olmama rağmen, sevgimi ve tutkumu haykırmak ve tüm bu insanların ayıplarını yüzlerine vurmak istiyorum. Mösyö de Hanski ölecek olsa, nasıl bir duruma düşeceğimi düşünmek bile istemiyorum. Babamızın bize öğrettiği gibi, görevimi her zaman yerine getireceğimi ve her zaman bunun için çabalayacağımı umuyorum. Ama karar vermek zorunda olmadığım için belki de ruhumun derinliklerinde memnunum. Oysa başka anlarda, bu büyük adamın benim için her şeyi feda edebileceği, buna karşılık benim ona o kadar az şey verebileceğim düşüncesi bile bana dünyadaki her şeyi unutturuyor.</p>
		</blockquote>
		<p>Balzac’ın tüm umutlarını bağladığı nişan, onun için sürekli huzursuzluk ve baskı sebebidir.</p>
		<p>Bu nedenle her türlü kararı ertelemesi ve coşkulu mizacından korktuğu bu aceleci adamın kendisine yaklaşmasına izin vermemesi kadar doğal bir şey yoktur. Madam de Hanska’nın durumu, Balzac’ın Paris’ten gördüğü kadar net ve sorunsuz değildir. Mösyö de Hanski’nin ölümü onu sadece görünüşte özgür kılmıştır. Gerçekte bu durumda aile çevresine aslında çok daha fazla girmiştir. Civardaki arazilerde yaşayan amcalar ve teyzeler, evdeki yeğenler, Petersburg ve Paris’teki akrabaların hepsinin Madam de Hanska’nın Mösyö de Balzac’la olan romantik arkadaşlığından haberi vardır ve hepsi de Wierzchownia’nın bu güzel dulunun, Mösyö de Hanski’nin milyonlarının boş sözler ve romantik mektuplarla zengin dulun aklını başından alan bir Fransız’ın, birdenbire ortaya çıkan bir edebiyatçının eline düşmesinden korkmaya başlamıştır. Akrabalardan biri derhal bir girişimde bulunur ve kendi karısıyla birlikte, Mösyö de Hanski’nin mülklerinin vârisi olduğu gerekçesiyle vasiyete itiraz eder. Dava Kiev’e taşınır, Madam de Hanska burada davayı kaybeden taraf olur ve Petersburg’a giderek, haklarını kullanma yetkisine sahip olabilmek için en yüksek mahkemenin ve çarın huzurunda kararı temyiz etmek zorunda kalır. Bu arada akrabaları, Balzac aleyhinde dedikodular ve türlü fesatlıklarla, onu dört bir yandan sıkıştırırlar, özellikle de tüm Fransızlardan olduğu gibi Balzac’tan da ölesiye nefret eden ve hatta haklı olarak nefret eden, kötü şöhret sahibi Rosalia Teyze. Annesi Fransız Devrimi sırasında casus olduğu gerekçesiyle giyotinde idam edilmiş, <em>Conciergerie</em>’yi çocukken tanımıştır; bir Rzewuska’nın kızıl komünden birinin oğluyla evlenebileceği fikri, süreklilik kazanan uyarılarının ve etkili müdahalelerinin daha da tehlikeli ve sert bir hal almasına yol açar. Dolayısıyla Madam de Hanska gerçekten istese bile, Balzac’ın Rusya’ya gelmesine izin verebilecek durumda değildir. Bu onun davasını kötü etkileyecek, konumuna zarar verecektir ve belki daha da kötüsü, kaba tavırları ve çocukça acayiplikleriyle bu tombul beyefendinin aniden Petersburg soylularının arasında ve Madam de Hanska’nın kibirli akrabalarının yanında görünmesi, onu gülünç duruma düşürecektir. Bu durumda ona, Balzac’ı şiddetle reddetmek dışında bir seçenek kalmaz. Bunu böyle sert ve kırıcı bir tavırla yapmasının nedeni, belki de sadece Balzac’ın bağlılığındaki dürüstlüğü ve sürekliliği denemek istemesidir.</p>
		<p>Reddedilmenin Balzac üzerinde şiddetli, ama kısa süreli bir etkisi olmuştur. Balzac arzularını, hayallerini en ufak ayrıntısına kadar düşlemlemeye alışkın bir hayalperest olarak Dresden’e yapacağı seyahati zaten çoktan hazırlamış, hatta belki de bunun için gerekli parayı bulmaya bile çalışmıştı. Madam de Hanska’ya, servetini kızı için nasıl koruyabileceğine ve dolayısıyla kendisi için de paraları nasıl sağlama alabileceğine ilişkin önerilerde bulunmuş, düğünün, seyahatlerin, malikânelerin ve şatoların hayalini kurmuş, hatta bunları belki de en ufak ayrıntısına varıncaya değin döşemişti. Şimdi de bu soğuk, kısa, açık <em>Vous êtes libre </em>(Özgürsünüz), çıplak, nihai “Hayır” ile gelen bir mektup.</p>
		<p>Ama Balzac kendi iradesini bir kez devreye soktuğu yerde, reddedilmeyi kesinlikle kabul etmez. Direnişlere alışıktır, böyle şeyler onun gücünü harekete geçirir, artırır sadece. Her hafta, neredeyse her gün Madam de Hanska’yı sıkıştıran, yeminlerle, yalvarmalarla dolu mektuplar yazar, Madam de Hanska’yı sadakat yeminlerine, aşk yeminlerine boğar; tutkulu patlayışların son yıllarda belirgin bir biçimde ortadan kalkmasının ardından, Neuchâtel ve Cenevre’ye giden mektuplarda heyecan ve sarhoşluk birdenbire yeniden hissedilir olur.</p>
		<blockquote>
			<p>Siz ne kadar bağlandığımı bilmiyorsunuz. Tüm insani özellikler rol alıyor bunda: aşk, arkadaşlık, hırs, servet, gurur, mağrurluk, anılar, eğlence, eminlik ve her şeyin üstünde tuttuğum size olan inancım.</p>
		</blockquote>
		<p>Şimdiye dek yazdığı her şeyin sadece onun için ve onu düşünerek yazıldığına yemin eder: “Bunların hepsi sadece sizin adınıza yaratılmıştır.”</p>
		<p>Her türlü tavize hazır olduğunu söyler. Evlilik yarın ya da öbür gün gerçekleşmek zorunda da değildir. Ama ona bir zaman belirlemeli, umutlarını bağlayabileceği herhangi bir tarih, bir gün, bir yıl söylemelidir Madam de Hanska.</p>
		<blockquote>
			<p>Gerçekten de sevgili meleğim, Eva’dan büyük taleplerde bulunmuyorum; sadece bana şunu söylemesini istiyorum: On sekiz ay ya da iki yıl içinde mutlu olacağız. Sadece belli bir tarih olsun istiyorum. </p>
		</blockquote>
		<p>Ona nihayet bir umut vermezse, nihayet “sen ve huzur” olmazsa artık devam edemeyeceğine yemin eder.</p>
		<blockquote>
			<p>On beş yıl sürekli çalıştıktan sonra bu sürekli yalnız mücadeleye artık dayanamayacağım. Yaratmak, hep yaratmak! Tanrı yaratmak için sadece altı gün harcamıştı.</p>
		</blockquote>
		<p>Sadece birleşmeleri düşüncesi bile sarhoş eder, delirtir onu:</p>
		<blockquote>
			<p>Sevgilim, artık beraber yaşayabilsek, kalplerimiz yan yana, biri diğeri için, zincirler olmadan! Bu düşünce beni bazen büsbütün çılgına çeviriyor ve kendime, bu on yedi aya nasıl katlandığımızı soruyorum, ben burada, sizse orada, Ukrayna’da. Paranın ne büyük bir gücü var! En güzel duyguların bile buna bağlı olduğunu görmek ne hüzünlü bir oyun! Kalbim aslında beş yüz mil uzakta kalırken, Passy’ye çivilenmiş bir halde kendini zincirlenmiş görmek! Kimi günler kendimi büsbütün hayallerime veriyorum. Her şeyin düzene girdiğini, “kraliçe”min bilgeliğinin, akıllılığının, tedbirliliğinin zafer kazandığını ve bana tek bir kelime söylediğini, “Gel!” dediğini düşlüyorum. Böyle günlerde tanınmayacak halde oluyorum. Bana neyim olduğunu soruyorlar. Şöyle söylüyorum: “Kaygılarım artık son bulacak; karşımda bir umut görüyorum.” İnsanlarsa şöyle diyor: “Delirmiş bu!”</p>
		</blockquote>
		<p>Balzac, Madam de Hanska’nın davayı takip etmek üzere Petersburg’a taşındığını duyar duymaz, seyahatin birkaç gün süreceğini ve ne kadara mal olacağını hesaplamaya başlar. Le Havre’den Petersburg’a 400 frank ve bir 400 frank da geri dönüş için. Büyük bir telaşla, seyahati gerekliymiş gibi gösterebilmek için saçma sapan bahaneler uydurur. Orada bir Fransız tiyatrosu hazırlayabilmek için çoktan Petersburg’a gitmiş olması gerektiğini açıklar. Daha sonra bu, eniştesinin kurmak istediği ve çok ucuz bir fiyata gemiler sağlayabilecek bir gemi seyahati acentesine dönüşür, Balzac da Rusya’da tekliflerde bulunmak üzere görevlendirilmiştir. Birdenbire –belki de mektuplarının sansür kurulunca okunduğu varsayımıyla– Rus imparatoruna karşı, hükümdarlar arasında tek gerçek otokrat olduğu için bir “sempati” icat eder ve “Rus uyruğuna geçmeye karşı olmadığını” açıklar.</p>
		<p>Böyle devam eder birbiri ardına mektuplar, dinmeyen şiddetli bir sabırsızlık ve heyecan ateşi. Şubat, mart, nisan, mayıs, yaz ve kış ve tekrar bir ilkbahar ve bir yaz daha geçer, ama o söz hâlâ gelmemiştir –Mösyö de Hanski’nin ölümünden bir buçuk yıl sonra– özlemle beklediği o <em>Viens</em>! (Gel) sözü. Nihayet temmuzda izin çıkar, seyahat için gerekli para da toplanmıştır. Onu ilk görüşünden tam on yıl sonra, 1843 Temmuz’unda Dunkerque üzerinden St. Petersburg’a varır ve dosdoğru Madam de Hanska’nın oturduğu Kutaisov malikânesine gider. Ev –simgesel olarak anlamlı bir biçimde– <em>Grande Millione</em> Sokağı’ndadır.</p>
	</div>
	</body>
</html>