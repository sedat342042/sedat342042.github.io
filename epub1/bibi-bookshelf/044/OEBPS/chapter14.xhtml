<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Balzac</title>
	<link href="main.css" rel="stylesheet" type="text/css"/>
<meta content="urn:uuid:dcffc02f-7b25-459b-8a28-374aabc4a2bd" name="Adept.expected.resource"/>
</head>
<body class="chapter epub-type_chapter">
	<div class="container html5_section">
		<h2><span class="inline">14</span> 1836, felaketler yılı</h2>
		<p>Doğada bazen farklı yönlerden gelen iki ya da üç fırtınanın aynı yerde çarpışıp on kat daha büyük bir şiddetle enerjisini boşalttığı görülebiliyor. Pahalı atlı arabası ve kıyafeti şeritlerle süslü uşağıyla Viyana’dan tekrar Paris’e döndüğünde Balzac’ın üzerine de işte böyle dört bir yandan felaketler yağmıştır. Sorumsuzluklarını sorunlarla ödeme zamanı gelmiştir artık. Çalışmalarına ara verdiği her an bir felakete dönüşecek ve zincirlerini kırıp kaçmaya kalkışan bir suçlu gibi özgür geçirdiği her ayın bedelini esaret altında bir yılla ödemek zorunda kalacaktır.</p>
		<p>Öncelikle, yaşamındaki artık neredeyse iyileşmiş olan o eski yara tam da şimdi yeniden açılır: ailesi. Kız kardeşi Madam Surville hastadır, kocasının maddi sıkıntıları vardır ve Anne Balzac’ın sinirleri çok bozuktur; çünkü büyük zorluklarla ta okyanusun diğer tarafına gönderdiği sevgili işe yaramaz oğlu Henri Hindistan’dan beş parasız dönmüş, üstelik bir de yanında kendisinden on beş yaş büyük bir kadın getirmiştir. Honoré, her şeye kadir büyük Honoré kendine muhakkak bir iş bulmalı ve annesine olan borçlarını artık ödemelidir; cebinde tek kuruşu bile olmayan, gazetelerin borçlarını ödeyemediği için Paris’ten kaçtığını yazdığı Honoré. Balzac, ailesinin beklentileri ve sitemlerinden sıkıldığında, annesi hayatını zehir ettiğinde, biraz olsun teselli bulabilmek için annesi gibi gördüğü Madam de Berny’ye kaçmıştır. Ancak bu kez teselli etme sırası Balzac’tadır. Dilecta ağır hastadır; dertleri yaşadığı sıkıntılarla daha da artmıştır. Bir oğlu ölmüş, bir kızı ruh hastası olmuştur. Kendisi de çaresiz ve güçsüz olduğundan artık sevgili arkadaşına akıl veremeyecek durumdadır. Hatta büyük bir keyif aldığı halde, düzelti yaparken kitaplarını Balzac’la birlikte okumaktan da vazgeçmek zorundadır; çünkü okumak, zaten harap olmuş sinirlerini daha da bozmaktadır ve şimdi bu cesaretini yitirmiş, yenik düşmüş kadına yardım etme sırası, kendine bile hiç yardımı dokunamayan bu adama gelmiştir.</p>
		<p>Balzac’ın durumu bu kez gerçekten kötüdür. Ödenmesi gereken borçların, avansların, senetlerin yanı sıra –bunlar onun için sıradan şeylerdir– işi söz konusu olduğunda yıllardır ilk kez yerine getiremediği taahhütlerle ne yapacağını bilemez bir durumdadır. Kazandığı ilk başarıların ardından Balzac, tehlikeli bir alışkanlık edinmiş ve çalışma gücüne duyduğu büyük güvenle, romanlarını belli bir tarihte teslim etme sözüne karşılık, gazeteler ve yayıncılardan ön ödeme almaya başlamıştır. Eserlerini, daha ilk satırını bile yazmadan satmakta, peşinen rehine koymakta ve tüy kalemi adeta bir sürek avındaymışçasına aldığı avansların peşinden koşmak zorunda kalmaktadır. Arkadaşları onu, sonu hiç de iyi görünmeyen bu yönteme karşı boşuna uyarmışlardır ve özellikle hepsinden yakını Zulma Carraud, aşırı hızlı bir biçimde kitaplar üretip kendini yozlaştırmak (ticari değerini düşürmek) yerine altın kaplı birkaç kalemtıraş ve elmas taşlarla süslü sapı olan bastonlardan vazgeçmesi konusunda sürekli yakınmıştır.</p>
		<p>Ancak Balzac tavrını hiç değiştirmemiştir. Yalnızca edebiyattan para kazanabildiği için, yayıncıları daha kitabı görmeden satın almaya zorlayıp başlığından başka hiçbir şeyi hazır olmayan bir roman için nakit para aldığında, güçlü olduğunu, söz sahibi olduğunu hissedip bundan keyif almaktadır; belki de kendini maksimum düzeyde çalışmaya zorlamak için, işleri belli bir tarihte teslim etme zorunluluğuna, sırtında sürekli saklayan bir kırbaç hissetmeye ihtiyacı vardır.</p>
		<p>Böylece zaten bir sürü borcu olan Balzac şimdi ilk kez kendine borçlanmıştır. Viyanalıların karşısına gösterişli bir biçimde çıkabilmek için, yola çıkmadan önce bulabildiği her yerden para ve avans almış ve elbette bunların hepsi boşa gitmiştir. Saint Aubin adıyla yayımlanan değersiz romanlarını yeni baskıları yapılsın diye satması bir yana, aynı zamanda <em>Revue des deux Mondes</em>’ye henüz yazmaya başlamadığı <em>İki Yeni Gelinin Anıları</em>’nı da satmıştır. Bunun dışında Buloz’a, parasını çoktan aldığı, üstelik üç aydan beri yayımlanmakta olan <em>Séraphîta</em>’ nın sonunu da teslim etmek zorundadır. Ancak bu da onu kaygılandırmaz. <em>Séraphîta</em>’nın sonu için hesaplarına göre sadece sekiz gün (ya da belki de sekiz gece) yeterli olacak, Viyana’da Zur goldenen Birne Oteli’nde hemen yazıverecektir. <em>İki Yeni Gelinin Anıları </em>içinse on dört gün ayırmıştır. Dolayısıyla geri döndüğünde yeni bir roman için tekrar avans alabilecektir.</p>
		<p>Ancak Balzac ilk kez kendine verdiği sözleri tutamaz. Takvimini tatillere göre düzenlememiştir ve ne yazık ki Viyana’da tatil günleri yaşamaya başlar. Şeytana uyup Madam de Hanska tarafından Avusturya ve Polonya aristokrasisine tanıştırılma hevesine kapılır, onunla birlikte arabayla gezintiye çıkar ve gecelerini çalışma masasının başında geçireceğine sohbetlerle geçirir. <em>Séraphîta</em>’nın sonunu yazıp gönderemez, Buloz tefrikayı kesmek zorunda kalır, gerçi aboneler bu durumu çok da kötü karşılamaz; çünkü onlar da bu mistik ve rahatsız edecek denli patetik eserle ne yapacaklarını zaten bilememektedir. Daha da kötüsü, Balzac diğer romanı <em>İki Yeni Gelinin Anıları </em>için de tek bir satır bile yazmamıştır. Viyana seyahati sırasında –seyahatlerin Balzac üzerine hep ilham verici bir etkisi olmuştur– başka bir roman olan <em>Vadideki Zambak</em>’ın büyüsüne kapıldığı için istek ve heyecanını yitirmiştir çünkü. Buloz’a borçlarının karşılığında yazacağına söz verdiği romanın yerine bunu teklif eder ve ona Viyana’dan romanın ilk bölümünü gönderir.</p>
		<p>Buloz bu değiş tokuşu kabul eder ve <em>Vadideki Zambak</em>’ın ilk bölümünü basar. Ancak Balzac <em>Séraphîta’</em>nın sonunu zamanında teslim etme taahhüdünü yerine getirmediğinden, Buloz bu durumdan onun borçlarına karşılık zarar etmeden çıkmanın başka bir yolunu aramaya hakkı olduğunu düşünür. St. Petersburg’da bir süredir Rus okurlarına Fransız edebiyatından en yeni örnekleri Paris’le aynı anda, hatta kitaplar Paris’te yayımlanmadan önce ulaştırma hevesinde olan <em>Revue étrangère </em>adında bir dergi çıkmaktadır. Bu dergi Buloz’un belli bir para ödeyip <em>Revue des deux Mondes </em>ve <em>Revue de Paris</em>’deki makaleleri alması, prova baskıyı ise St. Petersburg’a satması karşılığında onunla anlaşmaya varır. Balzac bu dönemde Rusya’da en çok aranan ve okunan Fransız yazarı olduğundan, Buloz –üstelik Balzac’ın ona borcu vardır, dolayısıyla karşı çıkmaya cesaret edemeyecektir– <em>Vadideki Zambak</em>’ın prova baskısını Rusya’ya satmakta hiç tereddüt etmez.</p>
		<p>Ancak Balzac Paris’e döndüğünde bunu öğrenir öğrenmez, yayından fırlamış bir ok gibi Buloz’a gider. Buloz’un bu hareketinde onu en çok üzen maddi kayıptan çok sanatsal vicdanının yaralanmış ve ihanete uğramış olmasıdır. Balzac müsveddeleri ham haliyle Buloz’a yollamış, Buloz da onları bu şekilde basmış ve tashih provasını, Balzac onları tekrar düzeltmeden St. Petersburg’a, <em>Revue étrangère</em>’e yollamıştır. Daha önce de vurgulandığı üzere, ilk prova baskı Balzac için asıl çalışmasına temel oluşturacak bir tür taslak niteliğini taşımaktadır ve Balzac her zamanki gibi basıma vermeden önce <em>Revue des deux Mondes’</em>den de dört ya da beş, hatta belki daha da çok düzelti yapmayı talep eder. Balzac’ın bu kadar uygunsuz biçimde basılmasını hiçbir zaman istemeyeceği bu bölümün düzeltilmiş biçimi yerine başlangıçtaki taslak haliyle basıldığı St. Petersburg’dan gelen <em>Revue étrangère</em>’le karşılaştığında, böylesine öfkelenmesine şaşmamak gerekir. En samimi arkadaşlarına bile göstermek istemediği, tüm zayıf noktaları ve teknik sorunlarıyla ilk <em>brouillon</em>’u (taslak) hırsızın teki çalıp burada okurlara Balzac’ın sanat eseri olarak satmıştır. Balzac, yokluğunu fırsat bilen Buloz tarafından aldatıldığını hissetmekte tamamen haklıdır. Onunla derhal tüm ilişkilerini kesip <em>Revue des deux Mondes</em>’ye karşı bir dava açmaya karar verir.</p>
		<p class="gap-twice">Balzac’ın iyi yürekli arkadaşları bu niyetini öğrendiklerinde dehşete düşerler. En iyi yazı kuruluna sahip iki derginin yönetimini elinde bulunduran Buloz, Paris’in en büyük güçlerinden biridir. Edebiyat borsasında bir yazarın satış ve sürüm değerini istediği zaman yükseltip istediği zaman düşürebilmektedir. Parisli yazarların, gazetecilerin beşte dördü ona doğrudan ya da dolaylı olarak bağımlıdır; büyük günlük gazetelerin yazı kurulu üzerinde de etkisi vardır. Meslektaşları tarafından zaten pek sevilmeyen Balzac, açık bir tartışma çıktığında bu terör karşısında tanıklık ya da yardım etmeye cesaret edecek bir gazete, bir arkadaş bulamayacaktır. Arkadaşları Balzac’ı, Buloz’un yüzlerce yola başvurarak onun prestijini sarsabileceği, onu çeşitli haberler ve saldırılarla gülünç duruma düşürebileceği, yayıncılarını kandırıp kitap satıcılarını bile etkileyebileceği konusunda uyarır. Yani asla dava açmamalısın, diye baskı yapar, ona öğütler veren, iyi niyetli arkadaşları. Çünkü yasal olarak davayı kazansa bile, somut olarak zaten önceden kaybetmiştir. Bir bireyin tek başına sayısız katmanlara ayrılarak kökleşmiş isimsiz bir güce karşı koyabilmesi mümkün değildir.</p>
		<p>Ancak Balzac sanatçı onuru söz konusu olduğunda bir an bile duraksamaz. Tam da Viyana’da, yani yabancı bir kentte ne kadar önemsendiğini ve Paris’te bunun sadece nefret ve kıskançlıktan dolayı engellendiğini bir kez daha hissetmiştir. Balzac gücünün farkındadır ve bunun sarsılmaz olduğunu, yenilgilerin ve aşağılanmaların onu çok daha dayanıklı ve başarılı kıldığını bilir. Hiçbir zaman tek tük saldırılara karşılık vermemiş, bunları umursamamış, önemsiz görmüştür. Ama bütün kokuşmuşluğu, kötülükleri ve sinsilikleriyle tüm basına, bütün bu köpek sürüsüne başkaldırmak, hem de bunu tek başına, sürünün dışındaki biri olarak yapmak ona bir tür keyif verir. Aracı olmaya çalışanların tüm önerilerini reddeder; Buloz’a dava açar, böylece onun da kendisini, taahhütlerini yerine getirmediği şikâyetiyle dava etmesine olanak sağlamış olur. Bu savaş ise doğal olarak mahkeme salonlarından gazetelere ve edebiyata da yansır. Buloz bütün bombalarını patlatır. <em>Revue de Paris</em>’de Balzac’ın en ağır biçimde karalandığı yazılar yayımlanır. Özel yaşamı da bundan nasibini alır, yasal hakkı olmadığı halde soyluluk unvanı taşıdığı konusunda açıkça itham edilir, gençlik yıllarında düşük nitelikli kitaplar yazdığı ve farklı imzalarla kitaplar yayımladığı açığa vurulur, borçları kamuya duyurulur, karakteriyle alay edilir. Öte yandan Buloz, yazarlar ordusunu harekete geçirir – birbiri ardı sıra yazarları, yazıları, herhangi bir ek ücret ödenmeden yabancı gazetelere vermenin âdetten sayıldığını açıklamaya çağırır ve <em>Revue de Paris </em>ile <em>Revue des deux Mondes </em>bu yazarların ekmek kapısı olduğundan, Buloz’un evcil hayvanları, kırbacını şaklatmasıyla birlikte onu onaylayıp itaat ederler. Kardeşçe meslektaşlarının yanında olmak, sanatçı olarak haklarını savunmak yerine Alexandre Dumas, Eugène Sue, Gozlan, Jules Janin ve Paris’in düşünce dünyasını temsil ettiğini düşünen, ama gerçekte itibarlarını sadece fabrikasyon düşüncelerine borçlu olan bunlara benzer daha bir düzine yazar Balzac’a karşı bir beyanda bulunmak üzere bir araya gelir. Yalnızca her zaman onurlu davranan Victor Hugo ve George Sand böylesine yüz kızartıcı bir dalkavukluğa karşı çıkar.</p>
		<p>Balzac sonuçta mahkemenin önünde haklı çıkar. Mahkeme, tüm yazarlık kurumu açısından önemli bir karara varır, eğer yazar eserini tamamlamak için yeterli ilgi ve güce sahip değilse, eserin tamamlanmamasından kaynaklanabilecek zararlardan sorumlu tutulmayacaktır. Böylece Balzac sadece Buloz’dan aldığı avansları ödemekle yükümlü kılınır. Bir zaferdir bu, ama büyük kayıpların verildiği bir zafer. Balzac avukatlar, mahkemeler ve polemiklerle geçen savaşta haftalar kaybetmiştir ve bütün bunların üzerine Paris’in tüm gazeteci köpekleri üzerine saldırmıştır. Herkese karşı sürekli tek başına savaşmak zorunda kalırsa, en güçlü insanın bile gücü tükenir.</p>
		<p class="gap-twice">Her şeye rağmen, yasal olarak haklı çıktığı için, dava Balzac’a ahlaki güç ve deneyim kazandırmıştır. Vautrin’ lerin, de Marsay’ların, Rastignac’ların, Rubempré’lerin hiç çekinmeden, “Güçlü ol, o zaman insanlar seni sayacaktır” dogmasını savunan kendi kahramanlarının ne kadar haklı olduğunu yeni yeni fark etmektedir. Silahsız yaşama, yoksa kaybedersin. Bağımsız olmak yeterli değil, diğerlerini kendine bağımlı kılmayı öğrenmelisin. İnsanlar sadece zayıf noktalarının yakalanabileceğini hissettiğinde, sadece korktuklarında onların efendisi olabilir, üzerlerinde hâkimiyet kurabilirsin.</p>
		<p>Balzac bugüne dek ona içten bağlanan okur kitlesi sayesinde güç kazanabileceğine inanmıştı. Ancak bu güç yeryüzündeki bütün ülkelere dağılmış durumdadır. Askerî disipline sokulmamış, organize edilmemiştir, başkalarına korku salmak yerine yalnızca kıskançlık yaratmaktadır. Dolayısıyla hiçbir şeyden haberi olmayan on binlerce, yüz binlerce sadık okuru, Paris’te kamuoyu oluşturan ve kamuoyunu yönlendiren kırk elli kişilik bu rüşvetçi, boşboğaz topluluğuna karşı onu destekleyemez. Bu nedenle Fransa’nın en çok okunan ve kendisinin de çok iyi bildiği üzere en büyük yazarı olarak bağımsızlığını ilan etmenin zamanı gelmiştir artık. Balzac böylece bir gazeteyi ele geçirmeye ve onu dışlayan, para çuvallarının ardında siper alıp onunla alay eden, kamuoyu düşüncesini zorla yönlendiren bu kalelerinin etkisini bu yolla azaltmaya karar verir.</p>
		<p>Paris’te 1834’ten bu yana haftada sadece iki kez olmak üzere <em>La Chronique de Paris </em>adlı küçük bir gazete yayımlanmaktadır. Koyu bir Bourbon hanedanı taraftarı olması Balzac’ı rahatsız etmemektedir. Ekonomik zorluklar yüzünden her sayının güçlükle çıkarılması, kimsenin dikkat ve ilgisini çekmemesi, onun için bir engel oluşturmaz. Balzac ikna olmuştur: Honoré de Balzac’ın düzenli olarak yazacağı, eserlerini güvenerek verebileceği bir gazete, böylece önceden sağlama alınmış olur. Nihayet siyasi arenaya girmek için ne uygun bir atlama tahtasıdır bu. Çünkü Balzac siyasi alandaki tüm başarısızlıklarına rağmen hâlâ meclis üyesi olmayı, Fransa’da soyluların temsilcisi ve bakan olmayı istemektedir ve görülebilen, somut olarak hissedilebilen politik bir güç tüm gerilim ve fırtınalarıyla birlikte ona çok cazip görünmektedir.</p>
		<p><em>Chronique de Paris</em>’nin hisseleri çok değersiz olduğundan, Balzac hisselerin çoğunu elinde bulundurduğu bir tür şirket kurmayı becerir. Ama her zamanki iyimserliğiyle, bu oldukça gelişmiş, karmaşık işte de en ağır sorumluluğu, basım masraflarını karşılamayı üstlenir. Sözleşme yapılır yapılmaz, tüm enerjisini bu işe vererek çalışmaya başlar. Balzac’ın çevresinde genç yeteneklerden oluşan bir yazı kurulu toplanır hemen, ama bunlardan yalnızca bir tanesi, Théophile Gautier onun yaşamında gerçek bir kazanç olacak ve tüm yaşamı boyunca arkadaşı olarak kalacaktır. Balzac, her zamanki gibi eleştirel bakışına güvenmek yerine züppeliğine yenilerek iki genç aristokrat olan Marquis de Belloy ile Comte de Grammont’u gazetenin sekreterleri olarak görevlendirir. Ama böylesine büyük bir üretim gücüyle tek başına bir düzine insanın yerine geçebilen Balzac gibi bir yönetici söz konusu olduğunda, diğer çalışanlar, redaktörler ve sekreterler aslında o kadar da önemli değildir. Balzac yeni işi ona çekici geldiği sürece tek hamlede gazetenin tüm içeriğini hazırlamayı neredeyse tek başına üstlenir; düşünülebilecek her şey hakkında, siyasi, edebî, polemik yaratacak yazılar yazar, ayrıca bunları en iyilerinden bir dizi novellayla süsler. 1836 yılı Ocak ayında çıkan kendi yönetimindeki ilk sayı için sadece bir gecede olağanüstü bir kabare metni olan <em>La Messe de l’Athée’yi </em>(Ateistlerin Ayini) yazar. Bunu <em>L’Interdiction </em>(Hacir), <em>Le Cabinet d’Antiques </em>(Antikalar Odası), <em>Facino Cane, Ecce Homo, Les Martyrs ignorés </em>(Meçhul Şehitler) izler. Bilgi almak, harekete geçirmek, öneriler getirmek, uyarılarda bulunmak, canlandırmak için günün her saati fırtına gibi yazı işleri odasına dalar; öte yandan iktidar arzusu ve belki de diğer dergileri bir çırpıda geride bırakma isteğiyle iddialı bir propaganda başlatır. Son iki aylık kirasını zamanında ödeyemediği ve ev sahibi 473,70 frankı ancak icra memurları aracılığıyla tahsil edebildiği halde Balzac ocak ayının onunda, on dördünde, on yedisinde, yirmi ikisinde, yirmi dördünde ve yirmi yedisinde olmak üzere Cassini Sokağı’nda her türlü lüksle donatılmış, şarapların su gibi aktığı ziyafetler vererek en önemli çalışma arkadaşlarını bir araya getirir.</p>
		<p>Ama Balzac’ın yanılsamalar yaratan zihni açısından bunlar, yüz kat, bin kat faiz getirecek yatırımlardır. Paris’in gazetesine gösterdiği ilgiyle kendinden geçer ve ilk sayının çıkmasından dört hafta sonra Madam de Hanska’ya sevinçle şöyle yazar:</p>
		<blockquote>
			<p><em>Chronique de Paris</em> bütün zamanımı alıyor. Sadece beş saat uyuyorum. Mösyö de Hanski ve sizin için de her şeyin yolunda gittiği umuduyla, benim işlerimin olağanüstü bir hızla gelişmeye başladığını söyleyebilirim. Aboneler, sayıları büyüleyici bir hızla artarak bize akın ediyorlar. Gazetedeki hissemin değeri bir ay içinde 90.000 franka çıktı.</p>
		</blockquote>
		<p>Balzac’ın <em>Chronique de Paris</em>’deki 90.000 frank değerindeki hisseleri, beslediği umutları olsa olsa yarattığı hayalî borsada –ki bütün kurumların içinde en güvenilmezi budur– karşılayabilecektir. Balzac düşlerinde kendini Paris’in efendisi olarak görmeye başlamıştır bile; çok kısa bir süre sonra Buloz ezilip büzülerek yanına gelecek ve <em>Chronique de Paris</em>’den ayrılıp yeniden onunla çalışma sözü karşılığında eline 100.000 frank sayacaktır. Çok kısa bir süre sonra, onu küçümsemiş, ona düşman olmuş bütün meslektaşları bu en etkili gazetede çalışma lütfuna sahip olabilmek için başvuracak, bakanlar ve meclis üyeleri Mösyö de Balzac’ın siyasetini kendi taraflarına çekme zorunluluğu duyacaklardır.</p>
		<p>Ancak ne yazık ki, abonelerin büyük bir heyecanla akın etmesi, Balzac’ın hayalinden başka bir şey değildir; kasa raporlarından çıkan sonucun daha iddiasız rakamları işaret ettiği açıktır. Balzac’tan daha zeki olmasalar da durumu çok daha net görebilen diğer hisse sahipleri hisselerini sessizce elden çıkarırlar, bunun üzerine Balzac’ın da kendi hisselerini, baştaki değerinin çok altına satması gerekecektir. Gazetede işlerin bir türlü iyiye gitmediğini hisseder hissetmez, Balzac’ın hevesi kaybolur. Yazı kurulu canını sıkmaktadır; iş arkadaşları ve meslektaşlarına gitgide daha az görünmeye başlar, yazıları gittikçe seyrekleşir ve böylece Balzac’ın bu girişimi de dünyevi yaşamındaki bütün girişimleri gibi daha aynı yıl son bulur. Sonuç: tam bir iflas ve borç yükünün artması. Altı ya da sekiz ay süren bu anlamsız çalışmalar çelişkili bir biçimde –Balzac söz konusu olduğunda bunun olağan olduğunu söylemek daha doğru– başarıya götürmemiş, Balzac’ın sermayesini artırmasını, borçlarının azalmasını sağlamamış, aksine 40.000 frank daha borçlanmasına neden olmuştur. Tembel tembel, tadını çıkara çıkara yapacağı bir dünya seyahati, Balzac’ın bu son, ama sonuncu olmayan spekülasyonlarından daha kârlı olurdu. Balzac ne zaman kendi etkinlik alanına ihanet edecek olsa, dehası ve keskin bir kavrayışa sahip zekâsı başarısızlığa uğrayacaktır. Kendi topraklarında nasıl dev gibi güçlü oluyorsa, kendine yabancı alanlarda aksine cücelere bile alay konusu olacak kadar küçücük kalmaktadır. “1836’da zengin olacağım” diyen insan, daha birkaç ay sonra, 1836’da 1829’dan bir adım daha ileri gidemediğini kabul etmek zorunda kalır.</p>
		<p class="gap-twice">Buloz’a açılan dava ve <em>Chronique de Paris</em>’nin yankısı, her gün beraberinde farklı bir sıkıntı getiren bu yılın koleksiyonundaki nadide parçalardır yalnızca. Önce bütün yayıncılarla kavga üstüne kavga yaşanır. “Mükemmel Madam Béchet”, eskiden yanında çalıştırdığı Mösyö Werdet kendi başına iş kurup Balzac da gevşediğinden beri “katlanılmaz Madam Béchet”e dönüşerek kalan ciltleri insafsızca ister. Werdet’nin ise Viyana’da düşüncesizce onun üzerine senet imzalayan Balzac’ı finanse edecek kadar sermayesi yoktur. Oysa Balzac, yoğurdu üfleyerek yiyeceğine, iflas etmiş bir yayıncı olarak elini eteğini bu tarz işlerden çekeceğine biraz rahat nefes alabilme düşüncesiyle <em>Tuhaf Öyküler</em>’in yeni baskısını kendi cebinden ödeyerek yapmaya çalışır. Krediyle kâğıt alır ve yine krediyle <em>Tuhaf Öyküler</em>’in yeni baskısını yapar. Provalar henüz hazır olmuştur ki, depoda yangın çıkar ve her zamankinden daha çok ihtiyaç duyduğu 3.500 frank tamamen yanıp kül olur.</p>
		<p>Balzac alacaklılarından kurtulmak için nereye kaçacağını bilemez. Cassini Sokağı’ndaki kapısının önüne barikat kurdurur ve yolculuktan önce <em>Veuve Durant </em>(Dul Madam Durant) ismiyle kiraladığı Batailles Sokağı’ndaki eve gece vakti taşıttırır. Tıpkı Cassini Sokağı’nda olduğu gibi, burada da bir icra memuru ya da onu rahatsız edebilecek başka bir misafirin kapısına kadar gelmeyi başarması durumunda kaçabileceği gizli bir merdiven vardır. Ancak <em>Veuve Durant’</em>ın kapısına kadar gelebilmek doğrusu marifet işidir. Çevresindeki her şeyi romantik ve efsanevi bir havaya büründürmekten çocuksu ve sanatsal bir keyif alan Balzac, sürekli değişen sözcüklerle kendine özgü bir şifre sistemi geliştirir. Yalnızca “Açıl susam açıl,” diyebilenler üç kademeli siperi açıp içeri sızmayı umabilirler. Gizemli <em>Veuve Durant</em>’a gitmek isteyen biri örneğin kapıcıya –diye anlatacaktır Gautier sonradan– o gün, “Erik mevsimi geldi,” demelidir. Kerberos, ziyaretçinin eşikten geçmesine ancak bundan sonra izin verir. Ancak bu sadece ilk sınavdır. Merdivenin sonunda Balzac’ın sadık uşağı beklemektedir; onun kulağına da ikinci şifre fısıldanmalıdır: “Belçika dantelleri getirdim.” Sonra kapıda üçüncü garanti de alındığında –“Madam Bertrand sağlığınıza duacı”– <em>Veuve Durant </em>gülerek Honoré de Balzac’a dönüşür.</p>
		<p>İkinci üçüncü isimler üzerine yapılan senetler, mahkeme tarihini ertelemek için çevrilen dolaplar, mahkeme celplerini teslim almamak için posta yoluyla ulaşılmaz hale gelmek, Balzac’ın romanlarında sergilediği bütün bu teknik hileler onun tarafından bizzat denenmiştir ve yasaları çok iyi bilmesi, teknik becerisi ve pervasızlığı sayesinde Balzac bu konuda her geçen gün yeni başarılar elde etmiştir. Balzac’ın senetleri yayıncılara, tefecilere, bankalara, her yere saçılmış durumdadır. Paris’te Mösyö Honoré de Balzac’ın haciz işlemlerini başlatmakla görevlendirilmemiş tek bir icra memuru bile yoktur. Ama ödeme almak bir yana, bir tanesi bile onunla yüz yüze gelmeyi beceremez.</p>
		<p>Ancak Balzac gururundan ve belki de cüretkârlığından dolayı peşindekilerin yanı sıra, yasalara açıkça karşı gelerek bir başka merciyi daha harekete geçirmiştir. Yeni yasal düzenlemeye göre her vatandaş milli muhafız kıtasında hizmet vermekle yükümlü kılınmıştır. Balzac bu yükümlülüğü kabul etmez. Sıkı bir lejitimist olan Balzac’a göre halkın kralı Louis Philippe iktidarı zorla ele geçirmiştir, ona hiçbir şey emretmeye hakkı yoktur. Ayrıca zamanı değerlidir onun, boşa harcanmamalıdır ve dünyanın bütün matbaaları, gazeteleri, yayıncıları kitaplarını beklerken elinde tüfekle bir köşede durma zorunluluğunu –haklı olarak– onur kırıcı bulmaktadır. Anlaşmaya varmak için görüşmeler yapılsa bir çözüm yolu bulunabilecektir belki, ama Balzac uzlaşmaya yanaşmak istemez. Askerlik celbine yanıt bile vermez. Kendini savunması için üç kez mahkeme celbi gönderilir, ama Balzac zahmet edip bunları dikkate almadığından, Ulusal Muhafız Kıtası Disiplin Komisyonu onu sekiz gün hapis cezasına çarptırır. Balzac, Rabelais gibi kahkahalarla güler buna, karnını tuta tuta. Ne büyük bir küstahlıktır bu! Onu, Balzac’ı disipline sokmak, Avrupa edebiyatının mareşalini eline tüfek almak istemediği için kodese tıkmak! Güçleri yetiyorsa yapsınlar bakalım. Dikkafalı asker kaçağını yakalamakla görevli polislerle kedi fare oyunu oynamak eğlendirecektir onu. Yakalasınlar kolaysa. Bulabilirlerse tabii. Bu horoz kafalılar, o küçücük beyinleriyle onu kafese tıkamayacaklarını anlayacaklar.</p>
		<p>Balzac haftalarca ortalıkta görünmez. Polisler haber vermeksizin Cassini Sokağı’na günün her saatinde gelseler de boşunadır. Mösyö de Balzac hep seyahattedir ve nerede olduğu bilinmemektedir, ama öğleden önce yayıncılarından avans toplayan da aynı Mösyö de Balzac’tır, aynı günün akşamında Italiens’de görünen de. Sadık uşağından bu bıyıklıların ne kadar sık geldiğini öğrenmek nasıl da büyük bir keyiftir; duvar kâğıdıyla örtülü gizli kapının ardına saklanıp bulunması mümkün olmayan bu adamla ilgili bilgileri nasıl ciddiye aldıklarını dinlemekse daha da büyük bir eğlencedir. Bu, bir sonraki romanını yazma isteğini doğuracak, Vautrin ve Pacquard’ın Corentin, Peyrade ve polis teşkilatının diğer av köpekleriyle mücadelesine ilham verecektir. Ancak Kral Louis Philippe bir sabah, 27 Nisan’da bu mücadeleden zaferle çıkar: İki dedektifle birlikte saatlerce pusuda bekleyen bir polis komiseri, Balzac’ın arkasından Cassini Sokağı’na girer ve yarım saat sonra o uğursuz yeşil araba onu halk arasında <em>Hôtel des haricots </em>(fasulye evi)<a class="si-noteref epub-type_noteref" href="#f34" id="ref_f34">34</a> denen nezarethaneye götürür. Cezasını doldurmak zorunda kalması, Balzac’ın tam da Fransa’da toplum içindeki saygınlığının ne de olsa, ne kadar az olduğunu göstermektedir. Dış ülkelerde tüm aristokrasinin çevresinde pervane olduğu, tüm elçiliklerin kabul ettiği, Avrupa’nın diplomatik çevrelerindeki en önemli isim olan Metternich’in davet ettiği bu adam, hiçbir ayrıcalık tanınmadan 27 Nisan’dan 4 Mayıs’a kadar nezarethanede kalmak zorundadır. Kocaman bir salonda bağırıp çağıran, oyunlar oynayan, kahkahalar atan düşük sınıflardan suçlular sürüsünün ortasındadır. Bunların çoğu, para kazanmadıklarında çocukları ve eşleri aç kalacağından, iki günlerini vatandaşlık hizmeti uğruna feda etmek istemeyen işçilerdir. Balzac’ın istediği tek şey, bir masa ve sandalyenin verilmesidir, bundan başka hiçbir şey umrunda değildir. Münzeviler gibi yapayalnız olduğu çalışma odasında nasıl bir yoğunlukla çalışıyorsa, işte bu cehennemde de aynı yoğunlukla düzeltilerini tamamlar. Madam de Hanska’ya yazdığı mektuplardaki neşeli tasvirleri, Balzac’ın keyfinin hiç kaçmadığını göstermektedir. Hapse atıldığı için gururu kırılmamış, aksine Fransızlara özgü maskaralık duygusu harekete geçmiştir. Hatta sekiz gün boyunca bütün alacaklılar ve icra memurlarının karşısında resmî bir koruma altında olmanın güvencesiyle bir bakıma rahatlamış, bunun keyfini çıkarmıştır. Bütün ömrünü kürek mahkûmu gibi çalışarak geçiren, hiç bitmeyen borçlarla uğraşan huzursuz biri olarak <em>Hôtel des haricots</em>’dan çok daha kötü hapishanelere alışıktır Balzac. Özgür olmak onun için yine gece gündüz savaşmak demektir.</p>
		<p>Balzac bu topuz darbesine altı ay boyunca direnir. Ara sıra şikâyet eder.</p>
		<blockquote>
			<p>Kendimi paralayıp duruyorum,</p>
		</blockquote>
		<p class="no-indent">ya da</p>
		<blockquote>
			<p>Başım, tıpkı cılız bir beygirinki gibi aşağı sarkıyor.</p>
		</blockquote>
		<p>Hatta çelik gibi olan bünyesi bile ilk uyarı işaretini verir: Birdenbire başı döner Balzac’ın. Sadık doktoru acil olarak dinlenmesini tavsiye eder. İki üç aylığına şehir dışında sakin bir yere gidip dinlenmelidir. Balzac tavsiyeye uyar, ama sadece kısmen. Arkadaşları Margonneların yanına, eski barınağı Touraine’e gider; ancak Dr. Nacquart’ın tavsiye ettiği gibi oraya dinlenmek için değil, aksine çalışmak için, hayatında hiç yapmadığı kadar yoğun, saplantılı ve delice çalışmak için gider. Balzac, spekülasyonların, ticaretin ve zengin kadınlarla evliliklerin değil, sadece tek bir şeyin, kendisine uygun olan asıl işinin, sanatın onu çaresiz durumlardan kurtarabileceğini her defasında bir kez daha anlar. Sanatçı için bir doktorun diğer hastalarına vermeyeceği bir ilaç vardır: O, sadece o, anlatarak sıkıntılarını üstünden atabilir. Acı tecrübeleri sarsıcı biçimlere, en ağır yaşamsal zorunluluklarsa yaratıcı bir özgürlüğe dönüşür. Balzac Saché’ye geldiğinde böyle bir zorunluluğun baskısı altındadır. Yeniden evlendikten sonra, acımasız bir işadamı olan kocasının sözünden çıkmayan dul Madam Béchet mahkeme kararı çıkartmış, buna göre Balzac, <em>Études des Mœurs</em>’ün kalan iki cildini yirmi dört saat içinde teslim etmek, gecikmesi halinde ise her gün için 50 frank ödemekle yükümlü kılınmıştır. Balzac,</p>
		<blockquote>
			<p>yirmi gün içinde söz konusu ciltleri yazıp bu kadına teslim etmeyi</p>
		</blockquote>
		<p class="no-indent">ve omuzlarındaki bu ağır yükten kurtulmayı ister. Balzac’ın iradesinin devreye girdiği her yerde hep bir mucize gerçekleşir. Balzac, yapılacak iki şey olduğunun farkındadır:</p>
		<blockquote>
			<p>Son sözleşmemin gereklerini yerine getirmeli, ayrıca güzel bir kitap yaratmalıyım.</p>
		</blockquote>
		<p>Her ikisini de başarır. Balzac dış dünyadan gelen baskılar altındayken, hiç olmadığı kadar yaratıcı olmuştur. Sekiz gün içinde <em>Sönmüş Hayaller</em>’i tasarlayıp ilk bölümün tamamını yazar.</p>
		<blockquote>
			<p>Bütün gücümle çalışıyor, günde on beş saat yazıyordum. Güneş yükselirken ben de kalkıyor ve sadece koyu bir kahve içip öğle yemeğine kadar çalışıyordum.</p>
		</blockquote>
		<p>Para cezasıyla yarışarak yazılan tam da bu kitap başat bir eser haline gelir; Balzac sanki ruhunun derinliklerinde yatanları acımasız bir kırbaçla dışarı çıkartmış ve en gizli arzularını, en gizli korkularını karşısına alıp bunları sınamaya koyulmuştur. <em>Sönmüş Hayaller</em>, Fransız edebiyatında daha önce hiç görülmemiş gerçekçiliğiyle yaşamı çeşitli yönleriyle kavrayan, dönemi gözler önüne seren, bunun yanı sıra derinliklerinde Balzac’ın kendisiyle giriştiği önemli bir hesaplaşmanın yattığı bir eserdir. Romanın iki figürü aracılığıyla Balzac, kendine ve eserine katı bir biçimde bağlı kalmakta ısrar eden ya da hızla ve onursuzca şöhret kazanma hevesine kapılan bir şairin başına neler geleceğini ya da gelebileceğini gösterir. Lucien de Rubempré karakteri Balzac’ın içindeki en büyük korku, Daniel d’Arthez karakteri ise en büyük idealidir. Balzac, doğasının çift yönlü olduğunun farkındadır: İçinde, en zoru başarmak için sarsılmadan çabalayan, her türlü imtiyazdan kaçınan, her türlü anlaşmayı reddeden, toplum içinde yapayalnız bir yazar yattığını bilmektedir, ama aynı şekilde doğasının ikinci bir yönü daha olduğunu, içindeki keyif insanını, savurgan, paraya kul köle olmuş, yersiz kibirlere kapılıp kışkırtıcı lükslere karşı savunmasız kalan o insanı da görür. Katılaşmak için, başarıyı yakalamak uğruna sanatını feda eden bir yazarın karşılaşacağı tehlikeleri kendi gözlerinin önüne sermek için kendine de bir uyarı olsun diye, bir kere sahte heveslere kapıldıktan sonra dayanma gücünü ve direncini yitiren bir yazarın öyküsünü anlatır. Asıl adı Chardon olan ve mutlak mükemmeliyetçiliğinden dolayı kendine soyluluk unvanını yakıştıran Lucien de Rubempré genç bir idealist olarak karşımıza çıkar ve elinde bir şiir kitabıyla –Balzac’ın<em> Cromwell</em>’iyle– sadece yeteneği sayesinde başarılı olma umuduyla Paris’e gelir. Şans eseri, Latinlerin yaşadığı bölgede, kaldıkları çatı katlarında kendi yollarında ilerleyen ve misyonları uğruna yaptıkları fedakârlıklar sayesinde Fransa’nın gelecekteki elitini oluşturacak yoksul öğrenciler arasına, “Cénacle” çevresine girer. D’Arthez şairleri, Bianchon doktorları, Michael Crescin ise filozoflarıdır. O gün elde edecekleri geçici başarıyı ellerinin tersiyle itip gelecekte kazanacakları başarılar için çabalamaktadırlar. Balzac’ın, güçlü karakteri ve gururunu hiç yitirmeden sürdürdüğü sabırlı tavrında kendi iyi Ben’ini ortaya koyduğu Daniel d’Arthez sayesinde Lucien de Rubempré, bu namuslu ve temiz gençlerin arasına girer. Ancak arkadaşlarının soylu ruhlarına sadık kalmak yerine Lucien, Faubourg Saint-Germain soylularını etkileme hevesine kapılır. Hızla başarı ve para kazanmak, hayranlık uyandırmak, kadınlar konusunda şanslı olmak, siyasi iktidar sahibi olmak ister ve dizeler para etmediğinden kendini gazeteciliğe satar. Yeteneğini –bir zamanlar Balzac’ın yaptığı gibi– ucuz ve sıradan eserler yazmak uğruna kötüye kullanır, edebiyat tüccarlarıyla, kamuoyunun zevkine uygun dalkavukluklar yapanlarla bir olur, kimi zaman bir gazetenin, kimi zaman bir kadının pezevenkliğini yapar ve dışarıdan bakıldığında kamuoyunun gözünde günlük başarılarıyla yükseliyor gibi görünse de aslında edebiyat eserleriyle dolu bataklıkta oluşan binlerce kabarcıktan biri olarak gittikçe daha da derinlere batar. Yıllarını gazetenin angaryalarına harcamış olmanın ve içinde yaşadığı çevrenin nefretini bilmenin acısıyla Balzac, kamuoyu tavrının damgasını taşıyan her şeyi, Paris tiyatrosu ve edebiyatını, içinde çatlaklar olduğu için karşılıklı olarak birbirlerini destekleyen, ama öte yandan da gizliden gizliye düşmanlık besleyen bu dünyanın işleyişini ortaya koyar. Dönemin Paris’inden ve dar bir çevreden yalnızca bir kesit sunsa da <em>Sönmüş Hayaller </em>her dönem için geçerli gerçek bir örnektir. Onurun ve hiddetin kitabıdır, sabırsızlık ve açgözlülük yüzünden soysuzlaşmak yerine güçlü kalma, daha da büyük bir dirençle hep daha güçlü olma uyarısıdır. Balzac, tam da en sıkıntılı olduğu anlarda kendi içinde gerçekten cesaret toplar ve yaşamındaki en büyük felaketlerinin ortasında en özgün ve en muhteşem eserlerini yaratır.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f34"><a class="si-backref" href="#ref_f34">34</a><span class="si-footnote-text">. Zweig’ın Almanca özgün metinde “fasulye evi” olarak bire bir çevirdiği Hôtel des haricots, Fransızca argoda kodes anlamına gelir. (Ç.N.)</span></div>
	</div>
</body>
</html>