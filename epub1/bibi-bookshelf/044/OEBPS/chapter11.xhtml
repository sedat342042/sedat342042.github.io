<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Balzac</title>
	<link href="main.css" rel="stylesheet" type="text/css"/>
<meta content="urn:uuid:dcffc02f-7b25-459b-8a28-374aabc4a2bd" name="Adept.expected.resource"/>
</head>
<body class="chapter epub-type_chapter">
	<div class="container html5_section">
		<h2><span class="inline">11</span> Yabancı Kadın</h2>
		<p>Balzac’ın nihayet artık açık seçik gözünde canlandırabildiği görev, muazzam bir çalışmayı gerektirmekte ve Balzac,</p>
		<blockquote>
			<p>bugüne kadar Byron, Walter Scott, Goethe ve Hoffmann’ın işgal ettiği Avrupa edebiyatının zirvesine çıkabilmek için</p>
		</blockquote>
		<p class="no-indent">gereken çalışmanın ölçüsü, daha doğrusu ölçüsüzlüğü konusunda yanılmamaktadır.</p>
		<p>Hesaplarına göre en az altmış yaşına gelmesi gerekmektedir. Önünde bulunan yaklaşık otuz yıllık sürede tek bir yıl, tek bir ay, tek bir hafta ve aslında tek bir gün bile boş geçmemelidir. Gecelerini masa başında geçirmesi, tabakalar üstüne tabakalar, ciltler üstüne ciltler yazması gerekecektir. Hayatında eğlenceye ve sefaya ayrılacak yer kalmayacak ve sonunda borçları silinip özlemini çektiği yüz binler gelse bile, bunların keyfini sürmek için zamanı olmayacaktır. Balzac böyle bir görevin bedel olarak bazı şeylerden feragat etmeyi gerektirdiğini bilmektedir; beynini, uykusunu, güçlerini, tüm yaşamını harcamak zorunda kalacağının bilincindedir. Ancak bundan korkusu yoktur; çünkü onun için çalışmak, aynı zamanda da haz kaynağıdır ve Balzac enerjisini sürekli gergin tutarak her şeyden önce kendi canlılığının zevkle bilincine varır. Ama bu savaşı kazanabilmek için bir şeye daha ihtiyacı vardır: üzerine basacağı sağlam bir zemine. Kendisinden tüm varlığını talep eden bir girişimde bulunduğu tam da bu anda Balzac, yaşamın en ilkel ihtiyaçlarına karşı gittikçe daha istekli, daha sabırsız bir arzu duyar. Bir kadına ve bir eve sahip olmak, kaynayan kanının, ona ettiği işkencelerden, borç harç yüzünden tedirgin olmaktan, yayıncılarla savaşmak zorunda kalmaktan, avans dilenmekten, henüz yazmadığı şeyleri pazarlıkla satmak zorunda kalmaktan artık kurtulmayı istemektedir. Artık sonsuz bir acelenin ve aceleye getirilmişliğin içinde yaşamak ve ruhsal gücünün üçte birini icra memurlarını durduran dalavereler ve hilelere çarçur etmeyi değil, aksine tüm gücünü,</p>
		<blockquote>
			<p>yapısal güzelliği yerine yoğunluğu ve sonsuz malzeme birikimiyle daha uzun süre var olacak anıta</p>
		</blockquote>
		<p class="no-indent">harcamayı istemektedir.</p>
		<p>Tüm ilgisini eserinde yoğunlaştırabilmek için, dışsal koşullar açısından rahatlamış olmak, kendi yaratıcı dünyasında rahatsız edilmeden yaşayabilmek için, gerçek dünyada karmaşadan uzak yaşamak demektir bütün bunlar. Görevinin üstesinden hakkıyla gelebilmek için, eski arzusunun nihayet yerine gelmesi gerekmektedir: <em>une femme et une fortune </em>– bir kadın ve servet.</p>
		<p>Peki ama yaşamında eksik olan her şeyi yerine koyacak, şehvetini yatıştıracak, borçlarını tesviye edecek, işini himayesine alacak, aristokrat kökeni ve göz kamaştırıcı edasıyla ondaki iflah olmaz züppeliği tatmin edecek bir kadını nereden bulacaktı? Günde on altı saat çalışan bir adam olarak böyle bir kadını aramak için hiç zamanı yokken, onu nasıl bulacaktı? Hem sonra Balzac, kaba dış görünüşü ve uygunsuz hareketleriyle salonlardaki profesyonel kibarların yanında ne kadar şanssız olduğunu görebilecek kadar uz görüşlüdür. Matmazel Trumilly onu sepetlemiştir; Castries düşesiyle yaşadığı macera ona, tüm tutkusunu ortaya koymanın bile kendisini cazip kılamayacağını öğretmiştir. Zamanını, telafi edilemez zamanını böyle zahmetli taleplere harcamayacak kadar gururlu ve bir o kadar da ürkektir. Peki kendisi için başka kim bir kadın bulacaktır? İki iyi arkadaşından biri olan Madam de Berny, elli dört yaşında olmasına rağmen, kendine bir ardıl seçmek için hiç de istekli değildir; diğer iyi arkadaşı, mükemmel Zulma Carraud ise kendi yoksul, taşralı küçük burjuva çevresinde milyoner, soylu bir kadını nereden bulup çıkaracaktır? Bir mucizenin gerçekleşmesi gerekmektedir. Etrafa bakınmak için zamanı, cesareti ve fırsatı olmayan <em>Balzac</em>’ı<em>, </em>düşlediği kadın bulmalıdır.</p>
		<p>Mantık yasalarına göre bu olacak şey değildir, ama Balzac’ın yaşamında her zaman tam da olasılık dışında kalan şeyler gerçekleşir. Kadınlar Balzac’a, onu kişisel olarak tanımadıkları ve sadece “kendi” yazarlarına ilişkin romantik, abartılı tahayyüllere sahip oldukları için yönelir. Kadınlardan sürekli olarak mektuplar, hatta bazen günde iki ya da üç mektup gelir (bunlardan bazıları günümüze kadar ulaşmıştır). Balzac’a yazan kadın okurlar hep meraklı, bazen de maceraperest kişilikler olmuştur. Balzac’ın posta yoluyla tanıştığı tek kadın Castries düşesi değildir. Kendileri hakkında çoğunlukla sadece ön adlarını, Louise ya da Claire ya da Marie olduklarını bildiğimiz, bir dizi şefkatli arkadaş başlangıçta gönderdikleri anonim mektupların ardından bizzat evine de gelmiş, hatta içlerinden biri bu görüşmeler sonucunda evlilikdışı bir çocuk dünyaya getirmiştir. Ama sırf oynaşmak yerine bir kez olsun gerçek bir aşk da bu şekilde başlayamaz mıydı?</p>
		<p>Balzac bu nedenle kadınlardan gelen mektupları özenle okur; mektuplar kendisinin bir kadın için neler ifade edebileceğine ilişkin duygularını güçlendirir ve nerede psikolojik merakını okşayan bir ifade ya da bir satır bulsa, en önemli çağdaşlarına bile kısacık mektuplar yazan Balzac bunları ayrıntılı bir şekilde yanıtlar. Çalışma masasına kenetlenen, çalışma odasının sıkı sıkı çekilmiş perdelerinin şehre, dünyaya bakmasına engel olduğu bu adam için böyle bir mektubun gelmesi, odasının içine yayılan yumuşak ve çekici bir koku gibidir. Bu mektuplarla Balzac, kendisinden yayılan titreşimi ve bu titreşime en çok dünyanın en kırılgan varlıkları olan kadınların duyarlı olduğunu, eleştiriler ve açık değerlendirmelerle olduğundan çok daha fazla hissetmektedir.</p>
		<p>Ama bazen, çalışması gerekiyorsa Balzac bu mektupları bir kenara koyar. Böylece Balzac’ın Castries düşesinden ilk defa kendisini Faubourg Saint-Germain’de ziyaret etmesi için davet aldığı 1932 yılının o uğursuz 28 Şubat günü Rusya’dan gelen <em>–diis ignotis </em>(bilinmeyen tanrılardan) armasıyla damgalanmış ve gizemli <em>L’Étrangère </em>(Yabancı Kadın) sözcükleriyle imzalanmış olan– mektup da başlangıçta bir kenarda öylece durur. Ancak bu mektup sonraları Balzac’ın tüm yaşamını belirleyecektir.</p>
		<p class="gap-twice">Balzac bile romantik bir aşk öyküsü için bu mektubun yazılma hikâyesinden daha komik ve egzotik bir başlangıç bulamazdı. Durum şudur: Wolhynien’de bir şato, uçsuz bucaksız ıssızlıkta bir başlarına öylece durduklarından, daha da gösterişli görünen geniş yapılı, soylu, varlıklı mülklerin biri. Yakınlarda bir şehir, doğru düzgün bir köy bile yok, sadece serflere ait alçak saman kulübeler var ve etraftaysa tarlalar, verimli Ukrayna’nın verimli koskoca tarlaları ve göz alabildiğince uzanan ormanlar. Hepsi de zengin Rus-Polonyalı Baron Wenzeslaw de Hanski’ye aittir.</p>
		<p>Kölelere özgü bu yoksulluğun orta yerindeki gösterişli şato tüm Avrupai lükslerle donatılmıştır. Paha biçilmez resimler, zengin bir kütüphane, Doğu halıları, gümüş İngiliz takımları, Fransız mobilyaları ve Çin porselenleri, hepsi de bu şatodadır; yapılacak geziler için arabalar ve kızaklar, ahırlardaysa atlar hazır beklemektedir. Ancak bütün bir serf, hizmetkâr, uşak, seyis, aşçı ve mürebbiye ordusu, Mösyö de Hanski ve karısı Evelina’yı en korkunç düşmanlarından, bu ıssızlığın sıkıcılığından koruyamaz. Ellili yaşlarını süren ve sağlığı pek de yerinde olmayan Mösyö de Hanski, komşularının aksine vahşi bir avcı, müthiş bir kumarbaz, kaba saba bir ayyaş değildir ve kendisine miras kalan milyonlarla ne yapacağını zaten bilmediğinden, varlığının yönetimi de onu pek öyle ilgilendirmemektedir. Sahibi olduğu binlerce “ruh” da kendi heyecansız ruhuna doğru dürüst huzur vermemektedir. Bir zamanların güzeller güzeli Kontes Rzewuska’sı olmasıyla ünlenen karısı, onun yanında her türlü heyecandan tamamen uzakta ve zihinsel paylaşımlardan tamamen kopmuş olmaktan dolayı daha da çok acı çekmektedir. Polonya’nın en seçkin soylularından biri olan ailesinden alışkın olduğu kültürel sohbetler onun için bir ihtiyaç niteliğindedir. Fransızca, İngilizce ve Almanca konuşmaktadır, edebiyata eğilimi vardır ve kendisinden o denli uzak olan Batı dünyası ilgisini çekmektedir.</p>
		<p>Ancak Wierzchownia’da ruhsal heyecan ve arkadaşça paylaşımlar için ortalıkta tek bir insan bile yoktur. Komşuları ruhsuz, kültürsüz insanlardır ve Madam de Hanska’nın, kendisine arkadaşlık etsinler diye evine aldığı yoksul düşmüş iki akrabası Severine ve Denise Wyleczinska’nın da anlatacak pek yeni bir şeyi yoktur. Fazlasıyla büyük olan ve ıssızlığın esrarengizleştirdiği şato, altı ay boyunca bembeyaz karların altında örtülü kalır ve hiç misafir ağırlamaz. İlkbaharda bir kez Kiev’e baloya ve her üç ya da dört yılda bir, o da belki bir kez olmak üzere Moskova’ya ya da Petersburg’a gidilir. Bunun dışında bütün günler birbirine benzer şekilde boş ve kuru geçer. Böylece zaman gittikçe anlamsız, gittikçe geri döndürülemez bir şekilde akıp gider. Eva de Hanska kendisinden neredeyse yirmi beş yaş büyük olan kocasına on bir ya da on iki yıl içinde yedi –başka bir kaynağa göreyse beş– çocuk doğurmuştur. Kız çocuk olan biri dışında hepsi ölmüştür. Madam de Hanska erken yaşlanan kocasına artık başka bir çocuk veremeyecektir; kendisiyse daha otuz yaşındadır, hâlâ gösterişli, <em>appetissante </em>(cazibeli) ve biraz da şişmanca bir kadındır. Ancak yakında o da yaşlanacak ve yaşamdan bir şey anlamadan ömrü geçip gidecektir.</p>
		<p>Dışarıda kışın kar ve yazınsa tarlalar nasıl sonsuza uzanıyorsa, can sıkıntısı da bu evin içine işte öyle yayılmıştır. Haftanın tek önemli olayı postadır. Henüz demiryolu yoktur. Berdiçev’den her sekiz günde bir, kızak ya da arabayla efsanevi “Batı”dan gelen değerli postalar alınır. Ama ne günler! Zengin insanlar olarak Hanskiler Rus sansürünün izin verdiği kadarıyla yabancı gazetelere, özellikle de Paris’in muhafazakâr gazetesi <em>Quotidienne</em>’e ve Fransa’da mevcut bütün edebiyat dergilerine abonedir. Ayrıca kitapçı da düzenli olarak bütün önemli yeni yayınları yollamaktadır. Uzaklık, olayların içerik değerini daha da artırır; Paris’in dikkatsizce şöyle bir göz gezdirmekle yetindiği gazeteler ve ayrıca her bir kitap, kültür dünyasının bu en dışındaki ucunda ilk hecesinden son hecesine kadar dikkatlice okunur. Yeni çıkanlar, Paris’in hiçbir gazetesinde bu dar aile çevresindeki kadar ayrıntılı bir şekilde eleştirilmez. Akşamları Madam de Hanska iki yeğeni ve kızının İsviçreli mürebbiyesi Henriette Borel’le birlikte oturur ve okudukları son kitapla ilgili düşüncelerini birbirleriyle paylaşırlar. Bazen –sıkça değil– Mösyö de Hanski ya da eğer ziyarete gelmişse Madam de Hanska’nın erkek kardeşi Adam Rzewuski de sohbete katılır. Lehte ve aleyhte görüşler bildirilir, efsanevi şehir Paris’te olup biten her küçük <em>fait divers </em>(önemsiz olay) meraklanacak bir meseleymişçesine abartılır. Oyuncular, şairler, politikacılar hakkında erişilmez tanrısal varlıklarmışçasına konuşulur ve öyle de tahayyül edilir. Burada, her şeyden ırak bu şatolarda şöhret basit bir hayranlık nedeni değil, tanrısal olanın yansımasıdır, burada bir yazarın adı hâlâ taşkın bir hürmetle anılmaktadır.</p>
		<p>1831’in bu uzun kış gecelerinin birindeki bir tartışma özellikle hararetlidir. Bir yıldır herkesin soluğunu kesen Honoré de Balzac adındaki Parisli yeni bir yazar üzerine tartışılmaktadır; özellikle kadınlar aynı anda hem coşkulu hem de öfkelidir. <em>Scènes de la vie privée</em><a class="si-noteref epub-type_noteref" href="#f26" id="ref_f26">26</a> (Özel Yaşamdan Sahneler) ne muhteşem bir kitaptır! Hiçbir yazar kadın ruhunu bu kadar iyi anlayamamıştır. Terk edilmiş, incitilmiş, reddedilmiş kadınlar için duyulan ne yüce duygular, onların tüm hata ve zayıflıklarını kabul eden ne dokunaklı bir hoşgörüdür bu! Ancak bu denli duyarlılık, bu denli duygudaşlık gösteren bir adamın aynı zamanda <em>Physiologie du Mariage’</em>ı (Evliliğin Fizyolojisi), bu soğuk, ironik, kinik, tiksindirici kitabı yazmasını anlamak nasıl mümkündür? Bir deha kendini nasıl bu kadar alçaltabilir, kadınları anlamasını ve savunmasını bilen bir adam aynı zamanda onlarla nasıl bu kadar alay edebilir ve onları alçaltabilir? Şimdi de şu yeni romanı <em>Tılsımlı Deri! </em>Muhteşem olduğu kesin. Ancak bu kitabın kahramanı, Pauline gibi soylu bir genç kızın sevdiği bu sevmeye değer genç şair nasıl olur da onu soğuk, sosyetik bir koket uğruna terk eder ve Kontes Fedora kadar aşağılık bir kadına bağlanabilir? Hayır, Mösyö de Balzac gibi bir yazar, bir deha, kadınlar hakkında daha iyi düşünmelidir; sadece soylu ruhları anlatmalı ve yeteneğini bu gibi konteslerin ya da bu hafifmeşrep eğlentilerin tasviri için harcamamalıdır. Kendi özüne sadık kalmaması ne kadar yazık! Ah, birileri artık ona esaslı olarak fikir beyan etmeli!</p>
		<p>Aralarından biri şöyle bir öneri getirir? O halde niçin bu biz olmayalım? Mösyö de Balzac’a yazalım! Bayanlar dehşete kapılmakla gülmek arasında kararsız kalırlar. Hayır, bu yakışık almazdı. Mösyö de Hanski, bir Rzewuska olarak doğmuş olan karısı Evelina de Hanska’nın tam anlamıyla yabancı bir baya mektup yazdığını duyacak olsa ne derdi? Adını lekeleyemezdi, üstelik bu Mösyö Honoré de Balzac henüz oldukça genç olmalıydı ve bir <em>Physiologie du Mariage</em>’ı yazacak kadar hafifmeşrep olan biri pek de güvenilir olmasa gerekti. Hem sonra bu tarz bir Parisli bu tarz bir mektupla kim bilir neler yapardı! Tüm bu sanı ve korkular macerayı çok daha müstehcen bir hale getirir ve sonuçta Mösyö Honoré de Balzac’a ortaklaşa yazılmış bir mektubun yollanmasına karar verilir. Kadınları kâh tanrısallaştıran kâh alaya alan bu gizemli adamın niçin bir kez de kendisi alaya alınmasındı? Sonuçta hayli romantik, hayli duygulu, hayli coşkulu ve bol bol hayranlıkla tatlandırılmış bir mektup, ona adamakıllı ter döktürecek tam bir hece bilmecesi birlikte hazırlanır. Elbette Madam de Hanska mektubun altına kendi imzasını atmayacak, hatta mektubu kendi eliyle bile yazmayacaktır. Ya erkek kardeşi ya da mürebbiye Matmazel Borel metni kopya edecek ve Mösyö de Balzac için gizemi daha da gizemli ve çekici hale getirebilmek için mektup, üzerinde <em>diis ignotis </em>yazan bir mühürle damgalanacaktır. Mösyö de Balzac, kendisine dünyevi, üstelik son derece dünyevi, evli bir Madam de Hanska tarafından değil de “bilinmeyen tanrılar” tarafından yüceltildiğini ve gerçek benliğinin uyarıldığını düşünecektir.</p>
		<p>Bu mektup ne yazık ki günümüze kadar ulaşamamıştır. Büyük <em>auto-da-fé</em>’den kurtulan ve Madam de Hanska’nın <em>Étrangère </em>mektuplarını çevresindekilerle birlikte eğlenceli bir biçimde oluşturup mürebbiye Matmazel Borel’in kâğıda döktüğü döneme denk gelen daha geç tarihli bir başka mektupla benzerlik kurularak, bu ilk mektubun içeriği hakkında sadece yaklaşık bir tahminde bulunulabilir. Yazışmalar ciddiyet kazanmaya başladığında Madam de Hanska’nın artık şu tarz cümleler yazmadığı açıktır:</p>
		<blockquote>
			<p>Eserlerinizi okuduğum an kendimi sizinle, sizin dehanızla özdeşleştirdim; ruhunuz apaçık bir şekilde önümde duruyordu. Sizi adım adım takip ediyordum.</p>
		</blockquote>
		<p>Ya da:</p>
		<blockquote>
			<p>Dehanız bana çok yüce geliyor, ama aslında tanrısal olmalı.</p>
		</blockquote>
		<p>Ya da:</p>
		<blockquote>
			<p>İşte birkaç sözcükle tüm varlığıma sahipsiniz. Yeteneğinize hayranım, ruhunuza tapıyorum. Kız kardeşiniz olabilirim.</p>
		</blockquote>
		<p>Bu meçhul ilk mektup da Madam de Hanska ile çevresindekilerin her tumturaklı deyişi yürekten alkışladıklarının her bir sözcükle ayrı ayrı hissedildiği bu ifade tarzında olmalıdır ve mektubun uzaktaki ateşli hayrandan geldiğini belirten o gizemli not bu ilk mektubu çok daha çekici kılmış bile olabilir. Çünkü ciddi hayranlık, gizem ve keyifle yazılmış bu <em>mixtum compositum </em>(biçimsel olarak farklı öğeler içeren), geçtiği bütün o dolambaçlı yollardan sonra, 26 Şubat 1832’de yayıncı Gosselin’in adresi üzerinden Balzac’a ulaştığında, amacına da ulaşmış olur: Mektup Balzac’ı şaşırtır, fetheder ve büyüler. Başka zaman olsa, kadın elinden çıkma meftune mektuplar onun için pek bir şey ifade etmezdi. Ancak bu türden mektuplar şimdiye dek hep daha yakın çevreden, Paris’ten ya da olsa olsa taşradan gelmekteydi. Ukrayna’dan gelen bir mektup, o dönemin bir yazarı için, bugün Polinezya’dan gelecek bir mektuptan çok daha sıra dışı bir olaydır ve o zamanlar muazzam sayılan bu uzaklıkta Balzac, genç yaşta gelen şöhretinin gururla kanatlandığını hisseder. O güne dek hücresinin duvarlarıyla çepeçevreyken, yurtdışında da ilgi odağı olduğunun pek de öyle farkına varamamıştır, kaldı ki efsanevi Goethe’nin bile Weimar’da Eckermann ile <em>Tılsımlı Deri </em>üzerine tartıştığından da uzaktan yakından haberi yoktur. Bu coşkulu mektup, Balzac’ı, rakibi Napoléon’un mağlup olarak geri çekilmek zorunda kaldığı imparatorluklara bile eserleriyle sızdığının, idolünü geçmeye başladığının ve onunkinden çok daha dayanıklı bir dünya hükümdarlığı kurduğunun birdenbire bilincine vardırır. Hem sonra: Tıpkı Castries düşesinin mektubu gibi, bu mektupta da aristokrasinin kendisini mest eden etkisini sezinlemektedir: Mektubu yazan basit bir mürebbiye, alelade bir orta sınıf kızı olamazdı; Rusya’da sadece yüksek aristokrasiden olanlar bu kadar kusursuz bir Fransızcayla yazabilir ve sadece çok zengin aileler yüksek posta ücretlerinin söz konusu olduğu şu günlerde, çıkan her yeni yayını Paris’ten düzenli olarak getirtme lüksüne sahip olabilirdi. Balzac’ın her zaman daldan dala konmaya hazır hayal gücü, hemen ölçüsüzce çalışmaya başlar. Genç ve kesinlikle güzel bir kadın olmalıdır bu, soylu, hayır yüksek aristokrasiden geliyor olmalıdır! Bir saat sonra Balzac, bu “Yabancı Kadın”ın örneğin sadece bir kontes değil bir prenses olduğuna kesinlikle ikna olmuştur ve ilk sarhoşluğuyla hemen diğer arkadaşlarına bu <em>divine lettre de la princesse russe ou polonaise</em>’den (Rus-Polonyalı prensesin ilahî mektubu) haberdar ederek mektubu Zulma Carraud’ya ve muhtemelen başka birkaç kişiye daha gösterir.</p>
		<p>Balzac’ın prenseslere hiçbir zaman yanıt borcu olmamıştır ve başka zaman olsa Balzac, hiç kuşkusuz ona hemen ilk coşkusuyla yanıt yazardı. Ancak daha sonraları,</p>
		<blockquote>
			<p>Sizin için ben ‘Yabancı Kadın’ım ve yaşamım boyunca da öyle kalacağım. Benim kim olduğumu hiçbir zaman öğrenemeyeceksiniz,</p>
		</blockquote>
		<p class="no-indent">diyerek teminatta bulunan “Yabancı Kadın” ne bir ad ne bir şifre, ne de bir adres vermiştir. Öyleyse ona nasıl teşekkür edecektir? Onunla nasıl ilişkide kalacak, uzaktaki hayranıyla nasıl ilişki kuracaktır? Bir roman yazarının olmazsa olmaz buluş yeteneğiyle Balzac hemen bir çıkış yolu bulur. <em>Scènes de la vie privée</em>’nin genişletilmiş yeni baskısı dizgidedir ve yeni novellalarından biri olan <em>L’Expiation </em>(Barışma) henüz kimseye ithaf edilmemiştir. Böylece bunları matbaaya yollar, ithaf sayfasına söz konusu mektubun <em>diis ignotis </em>damgasını vurdurur ve altına 28 Şubat 1832 tarihini, yabancı kadının mektubunun eline geçtiği günün tarihini atar. Hayranı, hiç kuşkusuz kitapçısından edineceği bu yeni kitabı açtığında, bir yazarın seçkin bir “Yabancı Kadın”a ne denli incelikle ve mahremiyetle teşekkür edebileceğini ve soylu iltifatlara yine soylu bir şekilde karşılık verdiğini görecektir.</p>
		<p>Ne yazık ki, ünlü olmadığı yıllardaki eski arkadaşı Madam de Berny arkadaşı olarak Balzac’ın düzeltilerini hâlâ okumaktadır ve elli altı yaşındaki bu eski arkadaş, koruyuculuğunu üstlendiği adamın yaşamındaki yeni “yabancı tanrılar”a, daha doğrusu tanrıçalara görünüşe bakılırsa pek de sevinmez. “Gizli duygularımın bu suskun işareti” onun isteği üzerine son basımdan önce yok edilmelidir; böylece “Yabancı Kadın” ile çevresindekiler, coşku dolu, gizemli mektuplarıyla Balzac’ın ölçüsüz hayal gücünü her türlü beklentinin ötesinde nasıl uyardıklarını öğrenemezler.</p>
		<p class="gap">Ancak Wierzchownia’daki muzip mektup sahipleri asla bir yanıt beklememiştir. Gökyüzüne bir roket fırlatmışlardır: Gökyüzü rokete karşılık verecek midir? Bir hafta, iki hafta, belki de üç hafta boyunca can sıkıntılarının arasında Matmazel Borel’in güzel elyazısı ile Latince armalı bu meftune “Yabancı Kadın” mektubunun Mösyö de Balzac üzerinde nasıl bir etki bıraktığını hayal edip dururlar. Onu daha da meraklandırmak ve yazarlık kibrini uyarmak için daha nelerin bulunup eklenebileceğini düşünüp taşınırlar. Sonuçta “Yabancı Kadın” imzasıyla ikinci ve muhtemelen bir üçüncü mektup daha üretirler. Böylece birkaç akşam daha keyifle geçer. Vist ya da <em>l’hombre</em> oynayıp pasyans açmak yerine Madam de Hanska’nın evinde yeni ve neşeli bir oyun oynanmaktadır: Mösyö de Balzac’a hassas, romantik, heyecanlı ve coşkun dolu, gizemli mektuplar yazılır.</p>
		<p>Eğlendirici bir oyundur bu, ama bir süre sonra sıkılmaya başlamak ya da fazlasıyla yüksek bir miktara banko demeye kışkırtılmak, oyunun özüne dairdir. O denli hüner, hile ve keyifle düzenlenmiş bu mektupları Mösyö de Balzac’ın alıp almadığı, oyunbazları giderek daha çok meraklandırmaya başlar. Mektupların onu kızdırıp kızdırmadığı ya da gururunu okşayıp okşamadığı ve hatta sonunda bu “Yabancı Kadın”ın duygularına sahiden inanacak kadar faka basıp basmadığı, belki de bir numara sayesinde ortaya çıkarılabilir mi? Bunun dışında Madam de Hanska ilkbaharda eşiyle birlikte “Batı”ya seyahat etmeyi planlamaktadır. Belki de bu yazışmalar İsviçre’den daha kolay sürdürülebilecek ve hatta belki de sonunda ünlü yazarın kaleminden çıkma bir yanıt, tek satırlık olsun bir mektup almak mümkün olacaktır.</p>
		<p>Merak insanı her zaman yaratıcı kılar ve böylece Madam de Hanska sırdaşlarıyla birlikte 7 Kasım’da bir “Yabancı Kadın” mektubu daha yazmaya karar verir (bu, günümüze ulaşan ilk mektuptur). Bol bol ateşli yürek taşkınlığından sonra burada, Balzac’ın “Yabancı Kadın” dan başka mektuplar almak, “ebedi hakikatin bu tanrısal parıltısıyla temasa geçmek” isteyip istemediği sorulur. Böylece tüm bu coşkulu, heyecan dolu ezici ifade tarzından sonra Madam de Hanska, Balzac’a hiç olmazsa mektubu alıp almadığını yazılı olarak onaylama önerisinde bulunur. Ancak ona ne adını ne de adresini bağışlama niyetinde olmadığından, o zamanlar henüz pek de yaygın olmayan gazeteye ilan verme yolunu önerir:</p>
		<blockquote>
			<p>Quotidienne’deki tek bir sözünüz mektubumu aldığınız ve size tereddüt etmeden yazabileceğim hususunda beni temin edecektir. Mesajınızı l’E’ye ... H. B. olarak imzalayınız.</p>
		</blockquote>
		<p>8 Ocak 1833’te Paris <em>Quotidienne</em>’in 9 Aralık tarihli sayısı eline geçip de ilanlar bölümünde şu satırları gördüğünde Madam de Hanska’nın yüreği yerinden oynamış olmalıdır:</p>
		<blockquote>
			<p>Mösyö de B. kendisine gönderilen mektubu almıştır. Bunu bu gazete aracılığıyla ancak bugün onaylayabilecek durumdadır ve cevabını hangi adrese göndermesi gerektiğini bilemediğinden, son derece müteessirdir. l’E’ye ... H. de B.</p>
		</blockquote>
		<p>Madam de Hanska yükselen nabzıyla birlikte ilk önce sevinç duymuş olsa gerektir. Balzac, büyük, ünlü Balzac ona yazmayı, mektubuna yanıt vermeyi istemektedir! Ancak hissettiği ikinci şey, yazarın kendisiyle arkadaşları tarafından abartılmış yapay duyguları gerçekten ciddiye almış olmasından dolayı utanç olmalıdır. Ona gerçekten de yazmaya devam etmeli midir, eskisi gibi ona yazmaya hâlâ hakkı var mıdır? Durum birdenbire şaka olmaktan çıkmış, hassaslaşmaya başlamıştır. Çünkü her zaman onurunu ve konumunu titizlikle düşünen taşra soylusu kocası, eşinin yeğenleri ve mürebbiyeyle birlikte kalkıştığı bu şakadan ve masum bir şaka olarak birlikte uydurdukları bu “Yabancı Kadın”dan haberdar değildir. Hal böyleyken Balzac’la ciddi bir yazışmaya girmeyi deneyecek olsa, bunu ancak kocasının arkasından ve şimdiye dek ona yoldaşlık edenlerin bilgisi dışında yapabilecektir. O zaman da eşinin önünde bir komedi oynamak zorunda kalacak ve her gerçek komedide olduğu gibi gizli bir işbirlikçiye, kendisine yataklık edecek birine ihtiyaç duyacaktır.</p>
		<p>Madam de Hanska kuşkusuz derin kaygılara kapılır. Doğrudan bir bağlantıyla kendini konumunun gerekleriyle ve dürüstlüğüyle bağdaşmayan bir maceraya atacağının farkındadır. Ancak öte yandan, yasak olanda nasıl da insanın içini gıcıklayan bir kışkırtıcılık vardır; ünlü yazardan onun kendi kaleminden çıkacak bir mektup beklemek, nasıl da ayartıcıdır! Kendini bir roman figürüymüşçesine kurgulamaksa nasıl da baştan çıkarıcıdır!</p>
		<p>İlk bakışta Madam de Hanska tam olarak karar vermemiş gibi görünmektedir; oysa kadınsı bir sağduyuyla asıl kararını erteler. Gerçi Balzac’a hemen bir yanıt yazar, ama daha önceki mektuplarından farklı bir ifade tarzı kullanır. Coşkulu ve bulanık bir hayranlık, belirsiz deyişler değildir artık burada söz konusu olan, sadece o sıralarda seyahate çıkmaya niyetlendiğini ve Fransa’nın hayli yakınında bir yerde bulunacağını bildirir. Gerçi yazışmayı arzu ettiğini, ama her türlü rezaletten ve ifşadan kişisel olarak korunduğu takdirde onunla yazışabileceğini de sözlerine ekler.</p>
		<blockquote>
			<p>Sizden bir cevap almak isterim; ancak çok dikkatli davranmalıyım, henüz herhangi bir şekilde taahhüt altına girmeyi göze alamayacak kadar dolambaçlı yollar seçmek zorundayım. Yine de bu arada mektuplarım konusunda muallakta kalmak da istemem ve sizden ilk fırsatta bana engelle karşılaşmadan nasıl yazışabileceğimizi bildirmenizi rica ederim. Bunu yaparken, mektuplarınızın alıcısını açığa çıkarma teşebbüsünde bulunmayacağınıza dair sözünüze tamamen güveniyorum. Size yazdığım ve benden mektup aldığınız öğrenilirse mahvolurum.</p>
		</blockquote>
		<p>İfade tarzı tamamıyla değişmiştir. Yazan bizzat Madam de Hanska’dır ve asıl karakteri hakkında ilk kez bir şeyler öğrenilmektedir: bir maceraya atılmayı göze aldığında bile, soğukkanlılıkla ve net bir şekilde düşünebilen kadın. Yanlış bir adım atsa bile, bunu başı gururla dimdik ve açık bir zihinle yapacaktır.</p>
		<p class="gap-twice">Böylece tam da Madam de Hanska’nın gururunun lehine olmak üzere yeni bir çelişki ortaya çıkar. Balzac’ın <em>Quotidienne</em>’de yanıt vermesinden sonra merak, kibir ve oyun arzusu, Madam de Hanska’ya kişisel bir yazışma başlatma ihtiyacını hissettirmiştir: Ancak Paris’ten gelecek bir mektup Wierzchownia’da kimse fark etmeden onun eline geçemeyecek kadar büyük bir olaydır. Postacı geldiğinde bütün bir ev heyecana kapılmakta, herkes bir diğerini aldığı postadan dolayı kıskanmaktadır. Yani kocası ve akrabaları görmeden bir mektubu ortadan kaldırmanın imkânı yoktur. Gizli bir yazışmayı göze aldığı takdirde, bu sırra üçüncü bir kişiyi daha dahil etmesi gerekmektedir. Madam de Hanska, kızının mürebbiyesinin kişiliğinde kayıtsız şartsız sadık, istemsizce itaat eden ve insana güven telkin eden bir hizmetkâra sahiptir. Kendisine teklifsizce Lirette dedikleri Henriette Borel, Neuchâtelli orta sınıf dindar bir aileden gelmektedir; yıllardır bu Ukrayna şatosuna çivilenmiştir. Üstelik karşısına hiç erkek çıkmamış olan, ailesinden, arkadaşlarından uzak, gurbette yaşayan bu geçkin kızın tüm duygularını Hanski ailesine yönlendirmesi çok doğaldır. Mektup komedisi başladığında sırdaşlar grubuna dahildir ve <em>plaisanterie </em>(şaka) olarak kaleme alınan ilk mektupların onun eliyle yazıldığı kesin gibidir. Madam de Hanska’nın, Balzac’tan yanıt alabilmek için mektuplarını diğer oyuncuların arkasından özel olarak kendisi yazmaya niyetlendiği bu durum karşısında, örtülü adres olarak ondan başka herkes daha fazla göze çarpacak gibi görünmektedir. Matmazel Henriette Borel’e Paris’ten gelen bir mektubun Honoré de Balzac’tan geldiğini kim bilebilirdi ki? Dindar, biraz da safça olan kızcağız, hiçbir artniyet sezinlemediği bu lütfuyla ne denli derin bir çöpçatanlığın içine çekildiğinin elbette farkında olmaksızın hiç kuşkusuz onay verecektir. Aslında kayıtsız şartsız suskun kalarak Madam de Hanska’ya gösterdiği sadakat ile Mösyö de Hanski’ye sadakatsizlik etmiş olur ve görevleri arasında ortaya çıkan ve o zamanlar henüz bilincinde olmadığı bu çatışma, sonraları Madam de Hanska ile Balzac arasındaki ilişki “günahkâr” bir biçim almaya başlayınca, bu basit ve onurlu insanın vicdanını son derece rahatsız etmiş olmalıdır. Bir aldatmanın işbirlikçisi, bir zinanın çöpçatanı olduğunu, ona güvenerek hep dostça davranan Mösyö de Hanski’ye ihanet ettiğini, bütün bunları zavallı Henriette Borel sonraları hayatının en büyük suçu olarak görecektir. Madam de Hanska’ya karşı beslediği bazı olumsuz duygular oldukça erken bir dönemde bu içsel çelişkiden kaynaklanmış gibi görünmektedir ve özellikle de <em>Kuzen Bette</em>’te kendini ölümsüzleştiren Balzac’a duyduğu içten antipatiyi hiçbir zaman yenememiştir. Mösyö de Hanski’nin ölümüyle, Matmazel Borel’in suçluluk duygusu tam ifadesini patlayarak bulacaktır. Cenaze töreninden hemen sonra bu evde daha fazla kalamayacağını açıklar ve bir ölümcül günahın işbirlikçisi olma suçunun cezasını çekmek üzere bir manastıra kapanır.</p>
		<p>Ne de olsa Henriette Borel’in işbirliğine hazır olması düzenli bir yazışmayı mümkün kılmaktadır. “Yabancı Kadın” şimdi Balzac’a örtülü bir adres bildirebilir; böylece oynadığı oyunun iç gıcıklayan kışkırtıcılığına kapılarak sabırsızca ve gittikçe daha da sabırsızlanarak ünlü yazarın kendisine yazıp yazmayacağını bilmeksizin, ondan bir yanıt bekler.</p>
		<p class="gap-twice">Hal böyleyken büyük yazardan sadece bir değil, birbiri ardı sıra iki mektup almanın, Madam de Hanska’yı ne denli şaşırttığı tahmin edilebilir. Mektuplardan biri (bizim bildiğimiz ve “Yabancı Kadın”la bize kadar ulaşan yazışmayı başlatan mektup), Wierzchownia’daki şatonun hanımefendisinin aynı anda hem mest etmiş hem de utandırmıştır.</p>
		<blockquote>
			<p>Sizden alma onurunu yaşadığım benzer mektuplara karşı arkadaşlarımın durmaksızın tetiklediği güvensizliğe rağmen,</p>
		</blockquote>
		<p>diyen Balzac bu hilekârca coşkun mektupları tamamen ciddiye almıştır.</p>
		<p>“Güven duygusunun kendisini yenmesine” izin verir. Onu aptal yerine koyduğu için rahatsızlık duyması gereken kadına, mektubunun onda uyandırdığı hayranlığı o bildik taşkınlığıyla şöyle betimler:</p>
		<blockquote>
			<p>En tatlı düşlerimi süslüyordunuz!</p>
		</blockquote>
		<p>Başka bir yerdeyse “Yabancı Kadın”ın abartılı ifade tarzını devralıp daha da abartarak şunları yazar:</p>
		<blockquote>
			<p>Mektubunuzun üzerimde bıraktığı etkiyi bilseydiniz, bir âşığın minnettarlığını, bir yüreğin inancını, bir anneyi oğluna bağlayan saf şefkati... genç bir adamın bir kadına duyduğu tüm saygıyı, uzun ve ateşli bir arkadaşlığın o şahane umutlarını hemencecik fark ederdiniz.</p>
		</blockquote>
		<p>Bizim için Balzac’ın kaleminden çıkanların en kötü, en değersizlerinden olan ve ifade bakımından düşündürücü bir şekilde gençliğinde yazdığı ucuz romanları anımsatan bu gibi deyişler, kasvetli Ukrayna’daki anlaşılmamış bir kadın için elbette mest edici olmalıydı. Bu ne lütuf! Bu ne içtenlik! Bir novellasını karşılık olarak ona ithaf etmeyi istemek nasıl da şairane bir coşkunluk, nasıl bir yücegönüllülüktür! Madam de Hanska, ilk olarak, kendisine hiç sakınmaksızın güvenini armağan eden bir adama, üstelik de bu kadar ünlü bir adama aynı açıklıkla karşılık vermek istemiş olmalıdır. Ancak ne yazık ki ortada sevincini gölgeleyen sıkıntı verici bir durum vardır. Madam de Hanska’nın eline Honoré de Balzac’tan neredeyse aynı anda, belki biraz daha erken belki biraz daha geç (söz konusu mektup günümüze ulaşmadığından bilemiyoruz), yine aynı şekilde mektuplarına yanıt niteliğinde ikinci bir mektup daha geçer. Üstelik A mektubu, B mektubundan tamamıyla farklı bir elyazısına sahiptir. Öyleyse hangisi Balzac tarafından yazılmış ya da öbür mektubu kim yazmıştı? Yoksa mektuplardan hiçbiri Balzac tarafından yazılmamış mıydı? Onu sadece faka bastırmak istemesi olası mıydı ve kendininkiler gibi Balzac da şimdi ona şaka olsun diye, ikinci ve hatta üçüncü kişilere mektuplar mı yazdırıyordu? Bizzat aptal yerine koyduğu kişi tarafından şimdi kendisi mi aptal yerine konuyordu? Kendisiyle oyun mu oynuyordu, yoksa ciddi miydi? Madam de Hanska sürekli olarak iki mektubu birbiriyle karşılaştırır. Sonunda Balzac’a bir yanıt yazmaya karar verir ve ondan her ikisi de adını taşıyan mektupların elyazısı ve üslup bakımından tutarsızlığı konusunda açıklama yapmasını rica eder.</p>
		<p>Balzac zor durumda kalmış olmalıdır. Sürekli kovalanmak, sürekli baskı altında çalışmak, Madam de Hanska’ya yazarken, kısa bir süre önce ona hitaben yazdırdığı mektubu unutmasına yol açmıştır. Balzac, kadın hayranlarından gelen mektupların sayısı arttığından bu yana, bir yandan zaman kaybetmemek, diğer yandan da hayranlarını gücendirmemek için bir yöntem bulmuştu, kendi adını taşıyan bu mektupları güvenilir dostu Zulma Carraud’ya yanıtlatıyordu. Kıskançlık nedir bilmeyen ve sıkıcı taşra kafesinde bol bol zamana sahip olan Zulma Carraud için yabancı bayanlardan gelen mektup selini tasnif edip onlara dostu Balzac’ın üslubuyla karşılık vermek son derece eğlenceliydi. Görünüşe bakılırsa, <em>divine lettre de la princesse russe ou polonaise </em>(Rus-Polonyalı prensesin ilahi mektubu) da eline geçmiş ve o da görevi gereği mektubu alışageldiği tarzda yanıtlamıştı.</p>
		<p>Balzac yaptığı <em>gaffe</em>’ın (gaf) hemen farkına varır; bir başkası olsa, ya inkâr yoluna sapar ya da dürüstçe doğruyu söylerdi. Buna karşılık Balzac hiçbir zaman inkâr yoluna sapmayacak, “Yabancı Kadın”a kendisi hakkındaki gerçeği hiçbir zaman söyleyemeyecek ya da sadece bir kısmını söyleyecek ve bütün mektuplaşmaları sonuna kadar, tıpkı başladığı gibi öyle ikiyüzlü kalacaktır. Balzac gibi bir roman yazarı için olasılık dışı şeyler hiçbir zaman ciddi bir engel teşkil etmemiştir. Böylece son derece pervasız ve mantıksal bir perendeyle, huzuru kaçan mektup arkadaşının kaygılarına son verir:</p>
		<blockquote>
			<p>Şüpheci bir biçimde iki farklı elyazımın nedenini açıklamamı istiyorsunuz; bu konuda pek becerikli olmama rağmen bir yılın günleri kadar çok elyazı biçimim var. Bu değişkenliğin kaynağı, her şeyi kurabilen ancak hâlâ saf kalabilen bir hayal gücüdür.<a class="si-noteref epub-type_noteref" href="#f27" id="ref_f27">27</a></p>
		</blockquote>
		<p>Hayır, Balzac, sadece ona güvenmesi ve “bir şakanın söz konusu olduğu”na inanması için ısrar eder. Tam da insanı tahrik eden <em>Tuhaf Öyküler</em>’i kaleminden çıkaran bu adam, kendisini soğukkanlılıkla “geçmişte olduğu gibi ileride de kadınsı alçakgönüllülüğü, utangaçlığı ve açık sözlülüğünün kurbanı olacak zavallı bir çocuk”<a class="si-noteref epub-type_noteref" href="#f28" id="ref_f28">28</a> olarak tanımlamaktadır. Bu “utangaç çocuk” –şimdiye dek Balzac’ta hiç fark edilmemiş bir özellik– şimdi “Yabancı Kadın”a “nahif” bir biçimde itiraflarda bulunmaktadır. Ona, <em>dünyada bugüne dek sadece tek bir kadını tanımış olan yüreğini açar.</em></p>
		<p>Hayli karışık olan bu itiraflar on, on iki, on altı sayfa boyunca akıp gider; üslubu üzerine, onu,</p>
		<blockquote>
			<p>gerçekte bu dünya üzerindeki tek dinim olan kadınlardan </p>
		</blockquote>
		<p class="no-indent">vazgeçirmeye zorlayan işi üzerine, yalnızlığı üzerine yazar, hafiften âşıkane bir ifade tarzını hissettiren temkinli kurnazlığıysa hayran olunasıdır.</p>
		<blockquote>
			<p>Sevdiğim bir hayal gibi sokulduğum siz, <span class="berling">diye yazar “Yabancı Kadın”a.</span> Siz, bir umut gibi tüm düşlerime giren siz... Görünüşü tam da belirsizliği ve tanımlanamaz oluşuyla özellikle çekicilik kazanan böylesine tatlı bir şahsiyetle yalnızlığını renklendirmenin, bir yazar için ne anlama geldiğini bilemezsiniz.</p>
		</blockquote>
		<p>Böylece henüz eline toplam dört mektup bile geçmemişken, henüz adını bile bilmiyorken ve henüz onun tek bir resmini bile görmemişken, daha üçüncü mektubunda şunları itiraf eder:</p>
		<blockquote>
			<p>Ey (Yabancı Kadın), sizi seviyorum; boş ve mutsuz olan bir yaşamın ... doğal bir sonucu bu...<a class="si-noteref epub-type_noteref" href="#f29" id="ref_f29">29</a> Bu macera birinin başına gelecekse, bu ancak ben olabilirdim.</p>
		</blockquote>
		<p>Balzac’ın bu aceleci taşkın ifadelerinin bize ilk hissettirdiği şey, rahatsızlıktır. Tüm bu sözde duygulara abartılı, dürüst olmayan bir ifade hâkimdir. Geride duygulu romantiğin kötü tadını bırakmaktadır. Balzac’ın henüz içtenlikle hissetmediği bir coşkunluğa kendini zorla soktuğu şüphesini uyandırmaktadır. Madam de Hanska’nın mektuplarından geriye kalan tek örneğe bakılacak olursa –Balzac’ın ölümünden sonra, kendisinin ona yazdığı mektupları ihtiyaten yakmıştır– bu mektuplar, tapınmalar, duygulu ve sahte melankolilerden başka bir şey içermez. Ancak Madam de Hanska’nın erkek kardeşine yazdığı başka mektuplarda da seçkin bir kişiliği gösteren tek bir satıra rastlanmamaktadır. Ancak mektubundaki tek bir sözle, bizzat Balzac’ın, başka zaman söylenemez olanı gayriihtiyari açıklar:</p>
		<blockquote>
			<p>Kendime tutkular yaratmalıyım!</p>
		</blockquote>
		<p>Balzac kendine bir aşk öyküsü yaratmayı istemektedir ve Castries düşesi onun ilk taslağını mahvettikten sonra, bu yeni, “Yabancı Kadın”la gelişigüzel bir şeyler yaşamayı dener. Bunu yaparken, içgüdüsel olarak kendi döneminin tarzında hareket etmektedir. Romantisizmin dorukta olduğu yıllarda Parisli ve Avrupalı okur kitlesi, yazarlardan sadece heyecanlı romanlar yazmalarını değil, aynı zamanda önemli cemiyet çevrelerinde geçen bir aşk öyküsünün odak noktasında bizzat kahraman olarak bulunmalarını da bekler. Kalpleri kandırabilmek için bir yazarın olabildiğince aleni, büyük ve çok konuşulan bir ilişkisi olmalıdır. Byron’ın maceraları ve Kontes Guiccioli’yle olan ilişkisi, Liszt’in Madam d’Agoult’ü ve Musset ile Chopin’in George Sand’la olan ilişkileri, Alfieri’nin Kontes Albany ile beraber yaşaması, kamuoyuna en az eserleri kadar ilginç gelmiştir ve edebiyatçı yönünden çok toplumsal yönden hırslı olan Balzac da diğerlerinin gerisinde kalmak değil, aksine onlara üstün gelmek istemektedir. Saygın bir hanımla ilişkiye girme düşüncesi, onu tüm yaşamı boyunca büyülemiştir. İşte Balzac bu yabancı <em>princesse russe ou polonaise</em>’e (Rus-Polonyalı Prenses) kibarca teşekkür etmek yerine onu hemen ateşli itiraflar ve örtülü inceliklere boğuyorsa, bu hiçbir şekilde onun öne sürdüğü gibi <em>naïvement </em>(nahif) bir biçimde değil, aksine kendine bir yaşamöyküsü kurma, bir tutku yaratma <em>(créer) </em>yolundaki sabit bir iradeyle gerçekleşmiştir ve Balzac’ın duyguları her zaman iradesine itaatkârca tabi olmuştur. İrade Balzac’ta hep birincil olandır, diğer bütün güçlere hâkim olan ve onları zapteden asıl güçtür.</p>
		<p>Balzac’ın “Yabancı Kadın”a yazdığı mektuplar ancak şöyle anlaşılabilir: Balzac’ın öyle olmasını umut ettiği gibi, bu kez esinden değil yaşanmışlıklardan ortaya çıkacak bir öykünün giriş bölümüdür bu mektuplar; ana karakterlerden biri, biçim ve siluetini ancak ilerleyen bölümlerde kazanacak olan ve şimdilik sadece uzaklığının ve yüksek mevkiinin gizemi dolayımıyla heyecan yaratan “Yabancı Kadın”dır. Romanıyla aynı adı taşıyan <em>Béatrix</em><a class="si-noteref epub-type_noteref" href="#f30" id="ref_f30">30</a> gibi, o da başkentten çok ırakta, uzak bir şatoda yaşamaktadır, anlaşılmamıştır, kurtarıcısı Theseus’u bekleyen Ariadne gibidir. Balzac kendi geleceğinin öyküsünde büyük aşk rolünü vereceği bu kadının karşısına âşık rolünde kendi beninin bir transpozisyonunu, gerçek Balzac’ı değil, “saf aşka boş yere özlem duyan ve yaşamın şimdiye dek dar ve karanlık yolu üzerine acımasızca sadece dikenler yerleştirdiği romantik bir genci” koyar.</p>
		<p>Balzac’ın “Yabancı Kadın” için düzenlediği kendi portresi adım adım izlenebilir. Balzac büyük şehirde tek başına yaşamaktadır. Şu kocaman dünyada en içten düşüncelerini paylaşabileceği kimsesi yoktur. Tüm tutkuları hüsranla sonuçlanmış, hayallerinden hiçbiri gerçekleşmemiştir. Lütufkâr yüreğini kimse takdir edememiştir:</p>
		<blockquote>
			<p>Bütün kötü dedikoduların malzemesiyim; hakkımda ne gibi fenalıkların, iftiraların ve saçma sapan suçlamaların yayıldığını tahmin bile edemezsiniz.</p>
		</blockquote>
		<p>Hiç kimse, Paris ve dünyadaki hiç kimse onu tam olarak anlayamamaktadır.</p>
		<blockquote>
			<p>Kesin olan bir şey varsa, o da şudur: yaşamımdaki yalnızlık, sürekli büyüyen işim ve kederim.</p>
		</blockquote>
		<p>Tıpkı <em>Empedokles</em>’in kendisini, <em>sonunda şöhreti yakaladığı kraterin içine atışı </em>gibi Balzac da kendini umutsuzlukla çalışmanın içine atmıştır.</p>
		<p>Bu “zavallı sanatçı” parayı, şöhreti hor görmektedir, Parsifal’ın “Kutsal Kâse” için duyduğu özlem gibi sadece tek bir şeyin özlemini, aşkın özlemini çekmektedir:</p>
		<blockquote>
			<p>Hep hüsranla sonuçlanan tek ıstırabım kadındır... Kadınları gözlemledim, onları araştırdım, onları tanımayı ve şefkatle sevmeyi öğrendim. Ancak payıma düşen bütün ödül, büyük ve soylu yüreklerin beni hep uzaktan anlamaları oldu. Yazılarımda arzularımı, düşlerimi kaleme almak zorunda kaldım.</p>
		</blockquote>
		<p>Hiç kimse “yüreğimde yaşayan, arzuladığım ve hep yanlış anlaşılan sevgi”yi istemiyor. Peki neden bu yanlış anlamalar? “Kuşkusuz çok güçlü sevdiğimden.”</p>
		<blockquote>
			<p>En büyük kurbanları vermeye hazırdım; gözüme bir peri gibi görünen genç bir kadınla yaşayacağım bir günlük mutluluğun bana bir yıl boyunca yettiğini hayal edecek kadar ileri gittim. Üstelik bundan hoşnut olur ve sadık kalırdım. Ancak öylece duruyor, gittikçe yaşlanıyorum, artık otuz beş yaşına geldim, kendimi gittikçe daha zahmetli işlerde tüketiyorum, en iyi yıllarımı bu uğurda harcamış durumdayım ve gerçekte hiçbir şey elde edemedim.</p>
		</blockquote>
		<p>Balzac öyküsünün gelişimine ivme kazandırmak için, duygularının dehşet verici devingenliğiyle, bir bohem ya da Kazanova’ya karşı pek de anlayışlı olmayan ve bir sanatçıdan hiç kuşkusuz “saflık” ve “inançlılık” talep eden bu coşkulu ve muhtemelen biraz da dindar prensesin düşünce alanına müdahale eder. Yani aşk talebi biraz melankoli ile boyanmalı, coşkuya gerçek romantik ifadeyi verebilmek için biraz yaşam umutsuzluğu taşıyan Lord Byron makyajı yapılmalıdır. Ancak temiz yürekliliğini, saflığını, güvenilirliğini, yalnızlığını, terk edilmişliğini dokunaklı bir şekilde ortaya döktüğü bu prelüdlerden sonra Balzac, hızlı bir kreşendoyla saldırıya geçer. Bir teknisyen olarak Balzac, bir öykünün, eğer heyecanlı olacaksa, daha ilk bölümde atağa kalkması gerektiğini bilmektedir. İlk mektupta Yabancı Kadın sadece “tatlı düşleri süslemekteydi”, on dört gün sonra yazdığı ikinci mektupta onu “tıpkı bir hayal gibi okşamaktadır”, henüz üç hafta bile geçmemişken yazdığı üçüncü mektuptaysa “ey (Yabancı Kadın), sizi seviyorum” nağmeleri dökülür, dördüncü mektupta onu “görmeden de en içten şekilde sevmektedir” ve onun, tam da hep hayallerini süsleyegelen o ideal olduğundan kuşkusu yoktur.</p>
		<blockquote>
			<p>Size, uzun zamandır beklediğim kadına nasıl bir tutkuyla yöneldiğimi, kendimi size nasıl adadığımı bir bilseydiniz!</p>
		</blockquote>
		<p>Sonra yine iki mektup daha; “Yabancı Kadın” daha şimdiden (Madam de Berny ile Zulma Carraud’ya ne büyük bir ihanet!) “ilk teselli bulduğu” yürek olmuştur. Daha şimdiden ona “değerli ve saf aşkım”, “hazinem” ve “taptığım meleğim” diye hitap etmektedir. Onun tek bir resmini görmeksizin, yaşını ve adını bile bilmeksizin, daha şimdiden onun biriciği, kaderinin efendisi ve hükümdarı olmuştur.</p>
		<blockquote>
			<p>Siz isterseniz eğer, yarın kalemimi kırarım ve gelecekte başka hiçbir kadın benim sesimi duymaz. Sadece “Dilecta” için hoşgörü göstermenizi rica ederim; o benim için bir anne gibidir. Zaten 58 yaşındadır ve siz, o kadar genç olan siz, onu kıskanmazsınız herhalde! Ah, tüm heyecanlarımı alın ve kabul edin ve duygularımı bir hazine gibi koruyun! Düşlerim emrinize amadedir; özlemimi gerçekleştirin!</p>
		</blockquote>
		<p>O, bir tek o aşkın mucizesini ona hissettirebilmiştir; o artık <em>aşktan kuşku duymaya başlamış olan birinin boş yüreğini doldurmayı başaran ilk kişidir.</em></p>
		<p>Onun hakkında bildiği tek şey olan adını öğrenir öğrenmez, ona –yazmanın sözcüksel anlamıyla– sonsuza kadar yazılır.</p>
		<blockquote>
			<p>Sadece siz beni mutlu edebilirsiniz. Eva, önünüzde diz çöküyorum, hayatım, kalbim size aittir. Beni tek vuruşta öldürün, ama acı çektirmeyin! Ruhumun tüm gücüyle sizi seviyorum, bu güzel umutları kırmayın!</p>
		</blockquote>
		<p>Sadece bize sahte gelmeyen, aynı zamanda mantıklı, normal bir kadının da sırf küçümsemekle yetineceği bu aşırı abartılı esrimelerin nedeni sorulabilir. Bunu yanıtlamayı deneyebiliriz sadece: Balzac romantik bir roman hazırlamaktadır ve gerçekçi olmadığı <em>–Béatrix</em>’te,<em> Séraphîta</em>’da<em>– </em>zamanlarda Balzac hep duyguların bu sahte esrikliğine kapılır. Olasılıkları en uç noktasına kadar götürme yolundaki sanatsal arzusu, gerçekliğe de sirayet eder. Üstelik “Yabancı Kadın”ı mevki bakımından bir prenses ve karakter bakımından acı çeken yüce bir kadın olarak nasıl tasarladıysa, ikili tınıyı daha armonik, zıt figürlerin birliğini daha beğenilir kılmak için, kendi kompozisyonunu da saf, yalnız, dünya tarafından itilmiş sanatçının ideal imgesiyle biçimlendirir. Daha yakından bakıldığında, bu esrarengiz prensesle şahsen karşılaşma olasılığı arttıkça, ince aşk nağmeleriyle bezeli bu fonun gittikçe daha da renkli ve ateşli bir hal aldığı gözden kaçmaz. Ve gerçekte, Balzac’ın içinde yatan deneyimli psikolog, kadın ruhunun bu profesyonel ve anlı şanlı uzmanı doğru hesaplar yapmıştır. Cömert itirafları ve taşkınlıkları sayesinde, kendisine bu kadar tutkulu mektuplar yazan erkeğin kişiliği konusunda gerçekten de “Yabancı Kadın”ın merakını uyandırmayı başarmıştır. Madam de Hanska yazdığı ilk uzun mektuplarda onun için sonsuza kadar “yabancı”, uzak, ulaşılmaz, isimsiz bir yıldız olarak kalacağını vakur bir edayla bildirmiştir. Oysa kısa bir süre sonra merak rüzgârları anonimliğin peçesini dalgalandırmaya başlar ve karısı Mösyö de Hanski’ye aniden Ukrayna’daki şatoyu bırakıp kendisiyle birlikte birkaç ay ya da yıllığına seyahate çıkması için ısrar ettiğinde, Balzac da kız kardeşine yazdığı bir mektupta, başka zaman kendisinde pek rastlanmayan uzun dillilikle, bu durumla alay eder: </p>
		<blockquote>
			<p>Sadece yüz elli mil yol alması gereken bir âşığa lütufta bulunmak için bir kocaya oyun etmek ve onu Ukrayna’dan altı yüz mil yol almak zorunda bırakmak ne kadar kibar bir davranış, değil mi, canavar?</p>
		</blockquote>
		<p>1833 yılının başında Rus hükümranlık geleneklerine göre koca bir kafile Wierzchownia’dan hareket eder. Hizmetkârlar ve muazzam bir yükle birlikte ile kendi ekipajında seyahat etmektedir; görünüşte sadece Madam de Hanska’nın kızı Anna’ya bakmak, gerçekteyse gizli posta trafiğine eskisi gibi aracılık edebilmek için vazgeçilmez Lirette de eşlikçi olarak onlarla birliktedir.</p>
		<p>İlk durak Viyana’dır, besbelli gençlik yıllarını burada geçirmiş olan ve soylu Viyana çevresinde birçok arkadaşı bulunan Mösyö de Hanski’nin isteğidir bu. Ancak yazı geçirecekleri yer olarak Neuchâtel’in seçiminde hiç kuşkusuz Madam de Hanska belirleyici olmuştur. Burası, gerçekten de “Yabancı Kadın”la tanışma niyetinde olması muhtemel Balzac’ın öyle çok da fazla yol almasını gerektirmeyecek kadar Fransız sınırına yakındır. Hiç kuşkusuz Neuchâtel, hiçbir şeyden haberi olmayan Mösyö de Hanski’ye, namuslu Lirette’in burada oturan ailesinin, yıllardır kendilerinden uzakta bulunan sadık kızlarıyla hasret gidermek istediği gerekçesiyle salık verilmiş olmalıdır. Yücegönüllü ve fazla merak sahibi olmayan soylu adam bu duruma rıza göstermiş ve kafile temmuzda Neuchâtel’e vardığında, birkaç aylığına Villa André’yi kiralamıştı.</p>
		<p>Balzac Neuchâtel’den, günümüze kadar ulaşmayan bir dizi mektupla, kocanın haberi olmadan gizli bir buluşmanın en az dikkat çekecek şekilde nasıl gerçekleştirilebileceği konusunda talimatlar almış olmalıdır. Kendisine, daha ayrıntılı talimatlar alacağı, Villa André yakınındaki Hôtel du Faubourg’a yerleşmesi bildirilir. Balzac heyecanlanmıştır. Yapmış olduğu romantik girişten sonra, düşlediği öykünün son bölümünü şimdi artık hayatın kendisi için yazmasını, birbirleri için yaratılmış iki ruhun ilk bedensel karşılaşmasını bekleyecek sabrı bile yoktur. Hâlâ kendisinden uzak olan mektup arkadaşına derhal yalvarmaya başlar:</p>
		<blockquote>
			<p>Ah, yabancı sevgilim, bana itimatsızlık etmeyin, benim hakkımda kötü düşünmeyin, sizin sandığınızdan çok daha havai bir çocuğum, ama aynı zamanda da bir çocuk kadar temizim ve bir çocuk gibi seviyorum!</p>
		</blockquote>
		<p>Şüphe uyandırmamak için, başka bir ad altında, Mösyö ya da Marki d’Entragues olarak yola çıkmaya hazır olduğunu açıklar. Sonraları ekimde bir ay boyunca (henüz hiç tanımadığı) “taptığı meleği” ile birlikte olabilmek için, ilk başta sadece birkaç günlüğüne Neuchâtel’e gelmesine ortaklaşa karar verilir. Ne var ki bunun öncesinde Balzac’ın bir oyun daha oynaması gerekmektedir: Seyahatinin gerçek nedeni konusunda arkadaşlarını yanıltmalıdır. Ne Zulma Carraud ne de onu hâlâ kıskanan Madam de Berny, İsviçre’ye bu ani kaçışın gerçek nedenini bilmelidir. Ancak doğuştan usta ve tecrübeli bir roman yazarı olarak Balzac gerekçeler bulma konusunda öyle uzun uzadıya ıkınıp sıkınmaz. Arkadaşlarına karşı, bir sonraki eserinin baskısı için özel bir kâğıt türünü alma amacıyla Besançon’a gitmesi gerekiyormuş gibi davranır. Ardından kendini bir posta arabasına atar ve o her zamanki çılgınca, abartılı telaşıyla, sürekli at değiştirerek Neuchâtel’e seyahat eder. Yolda sarsılarak geçirdiği dört geceden sonra 25 Eylül’de oraya o denli yorgun varır ki, önce yanlışlıkla başka bir otelde oda tutar. Kalmasını kararlaştırdıkları Hôtel du Faubourg’da, özlemle beklediği ve onu ertesi gün 26 Eylül’de “taptığı meleği”yle karşılaşmak üzere saat bir ile dört arasında gezinti yerinde bulunmaya davet eden mektubu bulur. Geldiğini bildirmek ve ona yakarabilmek üzere ancak bir pusula yazabilecek kadar gücü kalmıştır.</p>
		<blockquote>
			<p>Tanrı aşkına: Bana gerçek adınızı söyleyin!</p>
		</blockquote>
		<p>Çünkü o saate kadar sonsuza kadar ebediyen seveceğine ant içtiği kadının ne simasını tanımakta ne de adını bilmektedir.</p>
		<p>Balzac’ın özgür hayal gücüyle yarattığı aşk öyküsünü okuyanların kalbi işte bu noktada heyecanla çarpsa gerektir: Büyük an yaklaşmaktadır; saf ruhların buluşması. Nihayet o yüce “Yabancı Kadın”, rüyalarının prensesi kendini dünyevi bir görüntünün içinde gösterecek, bakışları güzelliğiyle dünyaca ünlü bu mesire yerinde birbirini arayacak ve bulacaktı. Neler olacaktı? Yazar sonunda, ideal bir varlık, yüksek soylu bir kadın yerine önemsiz, gösterişsiz bir varlıkla karşılaşmaktan ötürü hayal kırıklığına mı uğrayacaktı? Yoksa yarı ateşli yarı melankolik bakışlarıyla duygulu, ince, solgun bir yazar, anlaşılmamış kadınların yazarı Mösyö de Balzac yerine Tourainli bir şarap tüccarını ya da kelle kulak yerinde küçük bir emekliyi andıran kırmızı yanaklı, tıknaz beyefendi kendisine doğru seğirttiğinde, hayal kırıklığına uğrayan “Yabancı Kadın” mı olacaktı? Birbirlerinden kaçacaklar mıydı, yoksa birbirlerini anlayacaklar mıydı? Birbirlerini ilk fark edişleri, ilk sözleri ne olacaktı?</p>
		<p>Ne yazık ki Balzac’ın yaşamöyküsündeki bu önemli sahne bize aktarılmaz. Bu konuda birkaç efsane mevcuttur, bunlardan birine göre Balzac, Madam de Hanska’yı daha önce Villa André’nin penceresinde görmüş ve keramet sahibi hayaline benzerliğinden dolayı büyülenmiştir; bir diğerine göre, kadın onu resimlerinden hemen tanımış ve ona doğru seğirtmiştir; bir üçüncüsüne göreyse, bu taşralı yazarın kaba görüntüsü karşısında duyduğu hayal kırıklığının ilk şokunu gizleyememiştir. Ancak bunların hepsi sonradan uydurulmuş keyfî eklemelerdir; kesin olan bir şey varsa, o da sadece, bu ilk gizli buluşmada Madam de Hanska’nın hiçbir şeyden haberi olmayan eşine Balzac’ı göze çarpmayacak bir şekilde, sosyeteden bir tanıdık olarak takdim edecek kadar zekice bir taktik uygulamış olması gerektiğidir. Ne olursa olsun, Balzac daha aynı günün akşamında de Hanski ailesine kusursuz bir şekilde takdim edilmiş ve “taptığı meleği”ne yönelttiği teorik aşk ilanlarını pratiğe geçirmek yerine Mösyö de Hanski ve eşinin onlarla birlikte gelmiş olan yeğeniyle sohbet etmekle yetinmek zorunda kalmıştır.</p>
		<p>Fazla konuşmaktan hoşlanmayan, kalender biri olarak Mösyö de Hanski, edebî ve toplumsal çalışmalara büyük saygı duyan bir adamdır. Böyle ünlü bir yazarla tanışmış olmaktan dolayı son derece mutludur ve onun taşkın, parlak, yaratıcı sohbetiyle büyülenmiştir. Kendileriyle birlikte olmak üzere, Mösyö Balzac’ı sonraki günlerde de davet eder. Kıskançlık doğal olarak aklının ucundan bile geçmemektedir; orta sınıftan gelen bu cüsse ve tıknazlıktaki bir adamın, onu daha önce hiç görmemiş ve doğuştan bir Kontes Rzewuska olan kendi karısına gizliden gizliye ateşli aşk mektupları yazdığını zaten nasıl tahmin edebilirdi ki? Aksine Balzac’ı en içten şekilde karşılar, villasına davet eder, birlikte gezintiye çıkarlar. Balzac için son derece eziyetli bir karşılama ve içtenliktir bu; çünkü posta arabasıyla dört gün dört gece boyunca Hanski ailesine edebî anekdotlar anlatmak için değil, “Yabancı Kadın”ı, “kutup yıldızı”nı gökyüzünden indirip kollarına almak için seyahat etmiştir.</p>
		<p>Madam de Hanska bütün bu süre boyunca denetimden sadece iki ya da üç kez, o da ancak bir saat kadar kısa bir süre için kaçabilmiştir.</p>
		<blockquote>
			<p>Ah, kahrolası kocası beş gündür bir saniye bile bizi yalnız bırakmadı. Karısının eteğine, benim de yeleğime tutunuyor,<a class="si-noteref epub-type_noteref" href="#f31" id="ref_f31">31</a></p>
		</blockquote>
		<p class="no-indent">diye yazar Balzac kız kardeşine öfkeyle. Üstelik hiç kuşkusuz dindar bakire Henriette Borel de aralarına bir perde çekmiş olmalıdır. Mesire yerinin gölgelerinde ya da göl kıyısının gizli bir köşesinde sadece çok kısa sürelerde baş başa kalabilmişlerdir. Ancak kendi adına bir sürpriz yaşayan –Hoşuna gitmeyeceğimden korkuyordum!– Balzac, hararetli belagati sayesinde ileri karakol savaşında küçük bir zafer kazanır. Ukraynalı yalnızlığında bu türden ateşli bir varlığa hiç rastlamamış olan ve bir yazarın hassas kalbinin zulümle kırılamayacağına ilişkin romantik bir özrü bulunan Madam de Hanska, Balzac’ın aşk ilanlarına sabırla katlanır ve hatta büyük bir meşe ağacının gölgesinde kendisinden bir öpücük çalmasına bile izin verir; bu öpücük Balzac gibi pek de iyimser olmayan bir adamın bile kısa süreli tanışıklıkta, böyle çabucak kazanılabilmiş birinin başka fırsatlarda ona daha fazlasını, her şeyini verebileceği umuduna kapılmasına yol açan geçici bir bağıştır.</p>
		<p class="gap-twice">Balzac Madam de Hanska’ya tutulmuş, Paris’e geri döner. Üstelik dört gün ve geceyi at arabasının <em>imperial</em>’ inde (arabanın üst kısmında), kendisi gibi fazlasıyla tombul İsviçrelilerin arasında uykusuz geçirmek zorunda kalmasına rağmen, duyduğu heyecan beyninde ve kanında atmaya devam etmektedir. Ancak bu küçük rahatsızlıkların, sezgilerinin, şairane havanın ve enerjisinin sağladığı zafer karşısında ne önemi vardır? Beklentilerinin hepsi karşılanmıştır! “Yabancı Kadın”, bir öykü gibi tasarladığı yaşamına kahraman olarak daha iyisini kendisinin bile yaratamayacağı kadar mükemmel bir şekilde uygundur. Bir kere, daha önce yaşadığı aşk ilişkilerindeki kadınlar gibi henüz ruhani yasalara uygun davranacağı bir yaşta değildir ve kendi abartılarına karşı misilleme yaptığı üzere yirmi yedi yaşında olmasa bile, otuz iki yaşından da büyük değildir ve gösterişli, zarif, şehvetli bir görüntüye sahiptir, İtalyanların diyeceği gibi, <em>un bel pezzo di carne</em>’dir (bir parça güzel beden). Balzac’ın onu bir <em>chef-d’œvre de beauté </em>(güzellik başyapıtı) olarak övmesi, profesyonel bir abartıcı söz konusu olduğundan, pek de öyle tuhaf gelmemelidir. Viyanalı başarılı minyatürcü Daffinger’in çizdiği bir resim, onun övdüğü meziyetleri desteklemektedir:</p>
		<blockquote>
			<p>Dünyanın en güzel siyah saçları, nefis kahverengi gölgelemelerle bezenmiş enfes bir cilt, küçük bir aşk eli; baygın bakışlı gözler; iyice açıldığında şehvetperest bir parlaklığı ele verirler.</p>
		</blockquote>
		<p>Ancak Daffinger’in kuşkusuz biraz da olduğundan güzel görünen resmi, gıdıyı iki kat uzatan, kolları fazlasıyla kalınlaştıran ve bedeni orantısal olarak biraz bodur gösteren düşündürücü bir dolgunluk eğilimini de belli eder. Küçük ve koyu gözler, enikonu miyop olan birinin bulanık bakışlarına sahiptir. Çehre net ve belirgin değildir; aksine tıpkı sahibesinin karakteri gibi, muammalar ve gizliliklerle doludur. Ancak Balzac’ı bu kadar mest eden, sadece bu fiziksel görüntü değildir. Hep sosyetik bir kadınla yaşayabileceği bir aşk macerasını hayal eden bu adam, onda gerçekten bir <em>grande dame, </em>kültürlü, okumuş, dil bilen, zeki ve –erkek kardeşine yazdığı mektuplardan anlaşıldığı üzere– Balzac’ın içindeki soylu olmayan o adama kuvvetle tesir eden göz kamaştırıcı edaya sahip bir kadın bulmuştur. Hem sonra –başka bir esrime nedeni– Polonya’nın en seçkin soylu ailelerinin birinden gelmektedir ve uzaktan akrabası olan büyük teyzelerinden biri Anna Leczinska, Fransa kraliçelerinden biridir. Yani bir çiftçinin torunu olan kendisinin çalınmış bir öpücük verebildiği o dudaklar, bu akrabalığın sayesinde bugün Fransa kralına <em>mon cousin </em>(kuzenim) diye hitap etme hakkına sahiptir; en azından Balzac böyle hayal etmektedir. Ne büyük bir çıkış! İlk önce sadece sıradan bir makam soylusu olan Madam de Berny, sonra, az kalsın, biraz da henüz yetkinleşmemiş ordu soyluluğuna sahip Madam de Abrantès, sonra, yine az kalsın, gerçek bir Faubourg Saint- Germain düşesi olan Castries düşesi ve şimdi de bir kraliçenin canlı yeğeni! Ancak mucize bu kadarla da kalmaz. Gerçi Mösyö de Hanski, Balzac’ın alelacele hayal ettiği gibi, bir kont ya da prens değildir. Ama Balzac’ın gözünde en büyük avantajlardan birine sahiptir: Servetinin haddi hesabı yoktur. Milyonlara sahiptir ve değerli Rus devlet evrakında, tarlalarda, ormanlarda, mülklerde yatan, Balzac’ın ise ancak tutkuyla hayal gücünü kullanarak romanlarında yaratabildiği bu milyonlara günün birinde karısı –hayır, dul eşi– sahip olacaktır. Üstelik toplu Madam de Hanska’da meziyet üstüne meziyet keşfettiği gibi, Balzac şimdi de bu soylu adamda bir dizi önemli ve sempatik özellik bulmaktadır: İlkin, eşinden yirmi ya da yirmi beş yaş büyüktür, ikincisi eşi tarafından pek de sevilmemektedir, üçüncüsü sağlığı yerinde değildir ve büyük ihtimalle karısı, arzuladığı ve daha şimdiden kısmen kalbini kazandığı kadın, bütün o milyonları ve bağlantılarıyla birlikte kısa bir süre sonra kendisinin olabilecektir. Balzac gibi Lesdignières Sokağı’ndaki yoksulluk günlerinden bu yana “tek bir hamlede” yaşamını düzene sokmanın, açlık ve sürek avını, hizmet ve küçümsemeyi servete, lükse, savurganlığa, yaşamdan alınan hazza ve özgür, sanatsal yaratıcılığa dönüştürmenin hayalini kuran birini, bütün bu olanaklara bir kadınla yaşanacak fantastik bir maceranın ve üstelik kendisini fiziksel olarak çeken ve hayal kırıklığına uğratmadığı bir kadının sayesinde kavuşacak olma düşüncesinin büyülemiş olması gerektiği anlaşılır bir şeydir. Bu andan itibaren tüm enerjisini, Balzac’a özgü o biricik benzersiz irade gücünü ve aynı şekilde Balzac’a özgü benzersiz inadını ve sabrını bu kadını fethetmek için kullanacaktır. Artık bir zamanlar “şimdi ve her zaman için” seçilmiş olan Madam de Berny, Dilecta, gölgelere karışabilirdi. Şimdi sadece “kutup yıldızı”, yaşamının üzerinde duracaktı:</p>
		<blockquote>
		<p>Sevdiğim, dünyada benim için var olan tek kadın!</p>
		</blockquote>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f26"><a class="si-backref" href="#ref_f26">26</a><span class="si-footnote-text">. 1830 Nisanı’nda altı öykü olarak yayınlanan “Özel Yaşamdan Sahneler”, “XIX. Yüzyılda Töre İncelemeleri”nin bir bölümünü oluşturur. (Ç.N.)</span></div>
		<div class="si-footnote html5_aside epub-type_footnote" id="f27"><a class="si-backref" href="#ref_f27">27</a><span class="si-footnote-text">. Balzac’ın Madam de Hanska’ya yazdığı bu mektup için bkz. Victor Sawdon Prittchet, “<em>Yabancı Kadın: Madam Hanska</em>”, çev. Ahu Latifoğlu; Mehmet Rifat, Honoré de Balzac, <em>Romancının Evreninden Sahneler</em>, Kaf Yayıncılık, 1999, s. 145-166. (Ç.N.) </span></div>
		<div class="si-footnote html5_aside epub-type_footnote" id="f28"><a class="si-backref" href="#ref_f28">28</a><span class="si-footnote-text">. M. Rifat, <em>Honoré de Balzac</em>, Kaf Yayıncılık, s. 149-150. (Ç.N.)</span></div>
		<div class="si-footnote html5_aside epub-type_footnote" id="f29"><a class="si-backref" href="#ref_f29">29</a><span class="si-footnote-text">. Bu üçüncü mektup da kısmen Türkçe’ye çevrilmiştir. (Ç.N.)</span></div>
		<div class="si-footnote html5_aside epub-type_footnote" id="f30"><a class="si-backref" href="#ref_f30">30</a><span class="si-footnote-text">. Béatrix, Balzac’ın 1839’da önce tefrika halinde <em>Le Siècle</em>’de yayımladığı bir romandır. Sonradan <em>Özel Yaşamdan Sahneler</em>’e eklenmiştir. (Ç.N.)</span></div>
		<div class="si-footnote html5_aside epub-type_footnote" id="f31"><a class="si-backref" href="#ref_f31">31</a><span class="si-footnote-text">. M. Rifat, <em>Honoré de Balzac: Romancının Evreninden Sahneler</em>, Kaf Yayıncılık, s. 145-146 . (Ç.N.)</span></div>
	</div>
</body>
</html>