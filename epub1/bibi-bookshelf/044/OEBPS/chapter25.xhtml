<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Balzac</title>
	<link href="main.css" rel="stylesheet" type="text/css"/>
<meta content="urn:uuid:dcffc02f-7b25-459b-8a28-374aabc4a2bd" name="Adept.expected.resource"/>
</head>
<body class="chapter epub-type_chapter">
	<div class="container html5_section">
		<h2><span class="inline">25</span> Evlilik ve eve dönüş</h2>
		<p>Balzac durumunu seziyordu belki, ama doktorlar onu kurtaramayacaklarını kesin olarak biliyordu. Madam de Hanska’ya bunu açıkça söylediklerini varsayabiliriz. İşte Madam de Hanska şimdi, evliliğin kısa süreceğinden emin olduktan sonra, bunca yıldır peşinden koşan bu adamın son arzusunu yerine getirmeye, yaşamında en çok istediği şeyi ona vermeye karar verir. Bu adamın artık tehlike getirmeyeceğini bilmektedir; artık çok fazla har vurup harman savuramayacaktır. <em>Bon Balzac </em>(İyi Balzac), <em>pauvre Balzac </em>(zavallı Balzac) haline gelmiştir ve Madam de Hanska’yı, kendilerine uzun yıllar hizmet etmiş sadık uşakları ölümcül bir hastalığa yakalandığında soylu hanımların hissettiği türden bir acıma duygusu sarar. Böylece nihayet 1850 Martı için nikâh hazırlıkları yapılır. Nikâh, en yakın taşra kenti olan Berdiçev’de gerçekleşecektir; çift daha sonra ilkbaharda Paris’e, nihayet tamamlanan eve gitme niyetindedir. Hayalperest Balzac’ ın sabırsızlığını, tören için uzaktan verdiği talimatlardan daha iyi anlatan başka bir şey yoktur.</p>
		<blockquote>
			<p>En üst katta, kakma işli salonun yanındaki ilk odada kahverengi dolabın üzerinde duran büyük Çin kâsesinin içinde Champs-Elysées Bulvarı’ndaki bir çiçekçinin adresini bulacaksın. 1848’de zaten ziyaretime gelmiş ve evin on dört gün boyunca çiçeklerle süslenmesi üzerine konuşmuştuk; yıllık ücret üzerinden bir fiyat söylemişti. Yılda 6-7 franklık bir fiyat söz konusu. İnsanın yalnızca yeterli parası olduğunda ve memnun kaldığında yapabileceği bu harcamadan, yolculuğa çıkmam gerektiği için vazgeçmiştim. Çiçekleri seviyor, bunu biliyorum. Çiçekçi evin süslenmesi işini üstlenirse, pazarlık edip bu işi iyi bir fiyata halledebilmek için bir temele sahip oluruz. Onun gerçekten çok güzel çiçekler getirmesine dikkat et ve onunla açık konuş.</p>
			<p>Şu süslemelerin yapılması gerekiyor: Birincisi ilk odadaki çiçek masası, ikinci olarak Japon salonundaki çiçek masası, üçüncü olarak kubbeli odadaki iki adet çiçek sehpası, dördüncü olarak kubbenin altındaki gri odanın şöminesinin üzerindeki Afrika tahtasından yapılma küçük çiçeklikler, beşinci olarak merdiven sahanlığındaki iki büyük çiçek vazosu ve altıncı olarak Feuchères’in monte ettiği kâselerde duran küçük tahta çiçeklikler.</p>
		</blockquote>
		<p>Böylece daha evlenmeden, eve taşınmadan haftalar önce talimatlarını verir. Bu hasta adamın hayal gücünün hâlâ ne muhteşem bir şekilde çalıştığını, hafızasının en küçük ayrıntılara kadar ne kadar özenle işlediğini görüyoruz. Balzac her bir mobilya parçasını hatırlamakta, her vazonun ve her bir çiçekliğin nerede durduğunu bilmektedir. Aklı Fortunée Sokağı’ndadır zaten, düğününün ve geri dönüşünün çok daha ötesinde.</p>
		<p>14 Mart’ta Ukrayna’da bir taşra kenti olan Berdiçev’ deki Azize Barbara Kilisesi’nde nikâh kıyılır. Tören gizlilik içinde gerçekleşir; her türlü gösterişten kaçınılır. Hiç kimse davet edilmemiş ve kimseye haber verilmemiştir. Sabah erkenden saat yedide, henüz sabahın alacakaranlığında tören yapılır. Gelmesi beklenen Şitomir piskoposu gelmemiştir; ancak Balzac en azından yüksek aristokrasiden bir başpapaz olan Kont Czaruski’nin nikâhlarını kıyması şerefine ermiştir. Şahit olarak sadece başpapazın akrabaları ve artık damadı olan Kont Mniszech hazır bulunmaktadır. Törenden sonra dosdoğru Wierzchownia’ya dönerler. Akşam eve vardıklarında yorgunluktan ölmek üzeredirler. Sonraki günlerde bir sabah –sanki mutluluk tekrar sağlığına kavuşturmuş gibi– Balzac çalışma masasına oturur ve bir kez daha Napoléon edasıyla son, en büyük zaferinin <em>communiqué</em>’lerini (bildiri) yazar. Annesine, kız kardeşine, arkadaşı ve doktoru Dr. Nacquart’a ve Madam Zulma Carraud’ya yazar.</p>
		<p>Eski gençlik arkadaşı Zulma’ya bu mektupta da tekrarladığı gibi,</p>
		<blockquote>
			<p>Eski arkadaşlıklarım sorulduğunda her zaman ilk sizin isminizi andım,</p>
		</blockquote>
		<p class="no-indent">diyerek şunları bildirir:</p>
		<blockquote>
			<p>Üç gün önce, sevdiğim, her şeyden çok sevdiğim ve ölünceye kadar seveceğim tek kadınla sonunda evlendim. Bu birleşme Tanrı’nın benim için yedekte beklettiği bir ödül olmalı, bu kadar çok can sıkıntısının, yıllarca çalışmanın, yaşamak ve atlatmak zorunda kaldığım zorlukların karşılığı olarak. Mutlu bir çocukluk geçirmedim ve ilkbaharım da çiçeklerle bezenmemişti; şimdi parlak bir yaza ve en tatlı sonbahara sahip olacağım. Ve belki de benim mutlu evliliğim bu bakış açısından size de kişisel bir teselli gibi gelir. Size, kaderin, uzun acıların sonunda paylaştırdığı hazinelere sahip olduğunu gösterir.</p>
		</blockquote>
		<p>Mektupları mühürler. Bundan sonra ise aklında tek bir düşünce vardır: mektupların ardı sıra nihayet eve dönmek.</p>
		<p>Bu mektuplardan hiçbirine karısı ne bir mektup ne de tek bir satır ekler. Balzac böyle bir anda bile ondan tek bir selam almayı başaramamıştır ve Balzac annesine oldukça zorlama bir özür bildirmek zorunda kalır:</p>
		<blockquote>
			<p>Karım bu mektubun sonuna birkaç satır eklemeyi düşünüyordu ama kurye bekliyor, onunsa yatakta kalması gerekiyor. Elleri romatizmadan o kadar şişti ki, kalemi oynatamayacak durumda. Bir sonraki mektubumda sana sevgilerini bildirecektir.</p>
		</blockquote>
		<p>Balzac bütün mutlulukların bedelini pahalıya ödemek zorunda kalır. Yola çıkamaz; yollar hâlâ karla kaplı ve kapalıdır. Ama Balzac zaten yola çıkamayacaktır, çünkü sağlığı bunu imkânsız kılmaktadır. Fortunée Sokağı’ndaki ev için çiçekleri ısmarlamakta çok erken davranmıştır. Zayıf düşmüş bedeni yeni şiddetli nöbetler geçirir.</p>
		<blockquote>
			<p>Kalp hastalığım ve zatürreem ağır bir şekilde nüksetti. Yine fazlasıyla güç kaybettik, oysa sanki ilerleme kaydetmişiz gibi görünüyordu... Gözlerimin önünde henüz çekilmek istemeyen siyah bir perde var, her şeyi kapatıyor ve bu da benim yazmamı engelliyor ... Açık gökyüzünden gelen bu yıldırımdan sonra bugün ilk kez kalemi elime alıyorum.</p>
		</blockquote>
		<p>Bunun üzerine en azından karısının anneyi oğlunun sağlığı konusunda rahatlatmak üzere birkaç satır yazması beklenirdi. Ama Balzac bütün ürkekliğiyle şunları eklemek zorunda kalır:</p>
		<blockquote>
			<p>Karımın kendine ayıracak tek bir dakikası bile yok ve ayrıca elleri korkunç bir şekilde şiş; rutubetten...</p>
		</blockquote>
		<p>On dört gün sonra, 15 Nisan’da Balzac annesine bir mektup yazabilmek için tekrar tüm gücünü toplamak zorunda kalır:</p>
		<blockquote>
			<p>Artık harfleri bile seçemiyorum ki sana bu mektubu yollayabileyim. Gözlerimdeki ağrı, ne okumama ne de yazmama izin veriyor.</p>
		</blockquote>
		<p>Oysa doğuştan bir Rzewuska olan Madam Eva, yaşlı kadına birkaç satır yazıp yazmamak konusunda hâlâ kararsızdır. Balzac yine zayıf bir bahane uydurmak zorunda kalır: Bu kez de kızı hastadır, annesi başucundan ayrılamamaktadır. Sadece Balzac’a saygılarını sunmasını rica etmektedir. Bundan sonra da kendisiyle ilgili olarak şunları itiraf etmek zorunda kalır:</p>
		<blockquote>
			<p>Hiç iyi değilim, ne kalbim ne de ciğerlerim iyi. Her hareketimde sesim soluğum çıkmaz hale geliyorum. </p>
		</blockquote>
		<p>Nihayet yola çıkmaya karar verirler ve bu, korkunç bir yolculuk olur. Daha Brody’de, Polonya sınırında Balzac çok güçsüz düşer. Hiç iştahı yoktur, sürekli ter dökmekte ve giderek kötüleşmektedir. Yakınları gördüğünde onu neredeyse tanıyamazlar. 11 Mayıs 1850’de Balzac Dresden’den şunları bildirir:</p>
		<blockquote>
			<p>Normalde altı gün süren bu yolu katedebilmek için dolu dolu bir ay harcadık. Bir kez değil, yüzlerce kez hayati tehlike atlattık. Arabanın camlarına kadar battığımız bataklıktan bizi çıkartabilmeleri için sıkça on beş ya da on altı vinçli adama ihtiyacımız oldu. Yine de sonunda geldik ve hâlâ hayattayız, ama hasta ve yorgunuz. Böyle bir yolculuk insanı on beş yıl yaşlandırıyor. Birinin diğerinin kollarında ölebileceği korkusunu taşımanın ne demek olduğunu tahmin edebilirsin – ve üstelik bu kadar çok severken.</p>
		</blockquote>
		<p>Yolculuğun bu durağına tamamen bitap düşmüş ve gözleri neredeyse görmez olmuş halde varır. Tek bir basamak bile çıkamayacak durumdadır artık ve Paris’e doğru yola devam edebileceğinden kuşkuludur.</p>
		<blockquote>
			<p>Sağlığım acınacak halde... Bu korkunç yolculuk hastalığımı daha da kötüleştirdi.</p>
		</blockquote>
		<p>Mahvolmuş gözlerine rağmen mektubu kendi yazmak zorunda kalır ve yine karısını ilgisizliğinden dolayı savunması gerekir:</p>
		<blockquote>
			<p>Mektuplarında onun hakkında söylediğin her şey için sana müteşekkir. Ancak ellerinin durumu kendisinin sana yazmasına olanak vermiyor.</p>
		</blockquote>
		<p>Tuhaftır ki, parmaklarını engelleyen bu korkunç romatizma Madam Eva’nın Dresden’deki kuyumcuları gezmesini ve seçtiği güzel bir inci kolyeyi 25.000 franka almasını engellemez. Ve Balzac’ın ne annesine ne de kız kardeşine tüm bu aylar boyunca tek bir satır yazıp gönderemeyen bu kadın, yaptığı alışverişi düzgün bir yazıyla kızına anlatabilecek durumdadır. Balzac’ın, bitkin düşmüş bir halde, görmeyen gözleriyle otel odasında yattığı sırada, onun bu inci kolye dışında hiçbir şey düşünmemesi, tam anlamıyla kalpsizliğini göstermektedir. Üstelik ilginçtir ki Madam Eva’nın yazdığı bu mektupta Balzac artık sadece “<em>bon, cher amie</em>”dir (iyi, değerli arkadaş), daha uzun sürmeyeceğini bildiği için yanında taşıyıp durduğu bir yüktür.</p>
		<p>Dresden’de geçen bu günlerde ne tarz çatışmaların yaşandığı sadece kaygısız satırların ardından sezilebilmektedir. Ancak Balzac rolünü sonuna kadar oynamalıdır. Kız kardeşine talimat verir:</p>
		<blockquote>
			<p>Sana güveniyorum: Ben geldiğimde annemin Fortunée Sokağı’nda olmaması gerektiğini ona anlatmak zorundasın.</p>
		</blockquote>
		<p>Balzac iki kadının karşılaşmasından çok korkmaktadır ve uygun olmayan şu bahaneyi kullanır:</p>
		<blockquote>
			<p>Tüm eşyalarımız boşaltılırken annem yanımızda olur ve bize yardımcı olursa gururu kırılabilir.</p>
		</blockquote>
		<p>Yaşlı kadın kuruntusunda haklıdır. Tüm bu aylar boyunca hazineleri sadık bir şekilde korumuştur, hizmetkârları denetlemiş ve sevkıyatçılarla pazarlık etmiştir. Kendini beğenmiş Rus prensesin bundan böyle evinde onu görmek istemeyeceğini bilmektedir. Geriye sadece tek bir görev kalmıştır: karşılama için evin çiçeklerle süslenmesini sağlamak; sonra çift gelmeden sessizce gitmek düşecektir ona. Uşak François, kapıda beklemeli ve doğuştan bir Rzewuska olan Madam Eva’ya Paris’teki saray yavrusu eve kadar eşlik etmelidir. Odalardaki ve merdivenlerdeki tüm ışıklar yanmalıdır. Şenlikli bir karşılama olmalıdır bu. Ancak yaşlı Madam Balzac olacakları önceden sezerek Suresnes’ye, kızının yanına doğru yola çıkmıştır.</p>
		<p>Hayal ettiği her mutluluk için gerçeklikte büyük bir bedel ödemek zorunda olan Balzac’ın dönüşü üzerinde yine bir lanet dolaşmaktadır.</p>
		<p>Balzac, <em>Sönmüş Hayaller</em>’in sadece yazarı değil, aynı zamanda acı çeken kahramanı da olmuştur her zaman. Paris’e Fortunée Sokağı’ndaki evin önüne varışı kendi romanlarında bile kurgulayamayacağı kadar korkunç bir sahne olur. Son yolu demiryoluyla almışlardır ve tren rötar yapmıştır. Arabaya binip eve doğru yola çıktıklarında gecenin zifiri karanlığıdır. İstediği düzenlemelerin aynen yapılıp yapılmadığını merak eden Balzac sabırsızlık ve heyecan içindedir. Tüm ayrıntıları büyük bir dikkatle belirlemiştir; her bir çiçekliğin ve vazonun nerede duracağını, kaç lambanın yanacağını, uşağın onları elinde çiçek <em>girandol</em>’ü (çok kollu çiçek aydınlatıcısı) ile karşılayacağını bilmektedir.</p>
		<p>Araba nihayet durur. François sözünü tutmuştur. Ev baştan aşağı aydınlatılmıştır. Ancak kapının önünde kimse durmamaktadır. Kapıyı çalarlar; kimse cevap vermez. Balzac bir kez daha, sonra bir kez daha çalar. Işıldayan evden hiç ses gelmez. Bazı komşular toplanır; sorulur soruşturulur; ancak kimse bir çare bulamaz. Balzac arabacıyı kapıyı açabilecek bir çilingir bulması için yolladığı sırada Madam de Balzac arabanın içinde kalır. Balzac, evliliğini nasıl zorla yaptıysa, şimdi de kendi evine yine öyle zorla girmektedir.</p>
		<p>Bunu ürkütücü bir sahne izler; uşak François odaların birinde bulunur. Delirmiştir. Tam o sırada aklını yitirmiştir ve gece yarısı akıl hastanesine götürülmesi gerekir. Çıldıran adam sakinleştirilip oradan götürülürken Balzac, doğuştan bir Rzewuska olan Eva’yı böylesine yanıp tutuşarak özlediği eve götürür.</p>
	</div>
</body>
</html>