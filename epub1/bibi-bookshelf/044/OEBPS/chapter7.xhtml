<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Balzac</title>
	<link href="main.css" rel="stylesheet" type="text/css"/>
<meta content="urn:uuid:dcffc02f-7b25-459b-8a28-374aabc4a2bd" name="Adept.expected.resource"/>
</head>
<body class="chapter epub-type_chapter">
	<div class="container html5_section">
		<h2><span class="inline">7</span> Otuz yaşındaki adam</h2>
		<p>Balzac otuz yaşına bastığı 1829 yılından, ilk gerçek eseriyle tüm dünyanın karşısına çıktığı bu andan itibaren artık Honoré de Balzac’tır; uzun süren zahmetli yetişme dönemi nihai olarak sona ermiştir. Bir erkek, bir sanatçı, bir kişilik olarak hem sanatsal hem ahlaki hem de fizyonomik bakımdan görünüşü son biçimini almıştır. Görüntüsünü tamamen farklılaştıracak hiçbir belirleyici değişiklik olmayacaktır artık. Yıllarca biriken benzersiz enerjisi yöneleceği asıl istikameti bulmuştur; yaratıcının görevi bellidir artık, yüce mimar –henüz genel hatlarıyla da olsa– gelecekte yaratacağı eserine ilişkin planı tasarlamıştır. Böylece Balzac var gücüyle, tüm yüreğiyle işine sarılır. Hiç ara vermeden sürdürdüğü günlük çalışmaları, damarlarındaki kan aktığı sürece hiç aksamayacak ve azalmayacaktır. Bu ölçü tanımaz adam aslında kendine ulaşılmaz bir hedef belirlemiştir; yine de ancak ölüm onun bu Prometheusvari isyankâr iradesine engel olabilecektir. Balzac’ın çalışma biçimi, yakın dönem edebiyatının içinde sürekli bir yaratıcılığın belki de en muhteşem örneğidir. Bir baltayla kesilinceye kadar toprağın sonsuz gücüyle beslenen, derinlere kök salmış görkemli bir ağaç gibi dimdik ayakta durmakta, yukarıya, göğe doğru uzanmakta ve yerini hiç değiştirmeden, kaderin yüklediği işlevini organik bir sabırla yerine getirmektedir: Hiç durmadan çiçekler açıp gelişmekte ve giderek daha olgun meyveler vermektedir.</p>
		<p>Tüm bu yaratıcı yeniliklerle beraber Balzac o dönemden itibaren hep aynı kalacaktır; kişilik yapısı gibi görünüşü de pek değişmeyecektir. Balzac’ın otuz yaşındaki fotoğrafları ile elli yaşındaki fotoğrafları yan yana konduğunda, birkaç küçük ayrıntı dışında hiçbir şeyin değişmediği görülür; saçlarına düşen birkaç akın ve gözlerinin altına düşen hafif bir gölgenin, eskiden oldukça canlı olan renginin biraz sararmış olmasının dışında, dış görünüşü hâlâ aynıdır. Otuz yaşına geldiğinde kendine özgü görünüşü artık son şeklini almıştır. Gelişme döneminde, dikkati çekmeyen dış görünüşünün tek olumlu özelliği genç Bonaparte ile “hafif bir benzerlik” olan bu “ufak tefek, zayıf ve solgun delikanlı” tuhaf bir dönüşüm yaşamış ve ilk çocukluk yıllarındaki o “dolgun yanaklı şişman çocuk” tekrar ortaya çıkmıştır. Çalışma masasının başına oturduğu anda kişiliğinin sinirli, güvensiz, sabırsız, denetimsiz yönleri ortadan kaybolmakta, bunlar yerini tüm yoğunluğu ve gücüyle dolup taşan bir huzur ve rahatlığa bırakmaktadır. D’Arthez karakteri aslında Balzac’ın aynadaki yansıması gibidir:</p>
		<blockquote>
			<p>D’Arthez’in eskiden soylu bir hırsın ateşiyle yanıp tutuşan gözlerindeki ifadeye başarının yorgunluğu çökmüştü, başarıdan yorgun düşmüştü. Zihnine olağanüstü bir düşünme gücü kazandıran düşünceler solup gitmişti; eskiden incecik olan bedeni yağ bağlamıştı. Gençliğinde yoksulluktan sararıp solmuş yüzü, durmadan mücadele etmek ve kazanmak için tüm enerjisini harekete geçiren bir mizacın renklerine, rahat bir yaşamın altın renklerine bürünmüştü.</p>
		</blockquote>
		<p>Yüzüne bakılınca edinilen –neredeyse bütün sanatçılardaki aldatıcı– ilk izlenim, yaşamdan keyif aldığı, neşeli ve sağlıklı olduğu, kibirsiz ve iyi niyetli olduğudur. Sert, parlak alnı üzerinde toplanan ve genellikle pek temiz olmayan saçlarına rağmen, yüzünün yumuşaklığı sayesinde –yumuşak ve yağlı bir cildi, ince, yumuşacık bir bıyığı, geniş ve pürüzsüz hatları vardır– keyifli, vurdumduymaz, çok uyuyup çok yiyen ve çok az çalışan biri izlenimi uyandırır. On iki on üç saat hiç yorulmadan çalışabilen bir hamalınki kadar geniş omuzlarına, kalın ve sert ensesine, kaslı göğsüne bakıldığında ne denli güçlü kuvvetli olduğu hissedilmektedir; ancak içindeki kudret, o yumuşak, yuvarlak çenesinin altından itibaren kendini belli etmeye başlar. Bu beden bronzdan dökülmüş bir kütle gibidir; bedeninde saklı dehası, tıpkı eserlerinde olduğu gibi ağırlığında, genişliğinde ve tarife sığmaz canlılığında yatmaktadır. Bu nedenle Balzac’ın dehasını yüzünden okumaya çalışmak boşuna olacaktır. Heykeltıraş David d’Angers, Balzac’ın zengin düşünme gücünü görünüşüne yansıtabilmek için alnını yükseltmiş ve öne doğru çıkartmıştır. Ressam Boulanger, gözü rahatsız ettiği için şişmanlığını beyaz bir papaz kıyafeti altında örtbas etmeye ve onu iri bedeniyle dimdik duruyormuş gibi göstermeye çalışmıştır; Rodin ise ona trajik bir halüsinasyondan yeni uyanmış birinin kendinden geçmiş korku dolu bakışını vermiştir. Üçü de Balzac’ın dehasını görünür kılabilmek için, kendince iddialı olmayan bu yüzün fizyonomisini değiştirmek gerektiğini içten içe hissederek, onun olağanüstü ve kahramanca yanlarını görünüşünde dışa vurmayı denemiştir. Balzac da Z. Marcas karakterinde kendi portresini çizerken aynı şekilde belli özelliklerini öne çıkarmak istemiştir:</p>
		<blockquote>
			<p>Saçları yele gibiydi; burnu kısa ve basık, ucu hafif kalkıktı ve kanatları bir aslanınki kadar genişti. Alnı da bir aslanınkine benziyordu, derin bir çizgiyle iki iri çıkıntı halinde ayrılmıştı.</p>
		</blockquote>
		<p>Ama –Tolstoy, Luther ve bir halkı gerçekten temsil eden tüm dâhiler gibi–, Balzac’ın da halktan biri gibi göründüğünü, yüzünün, kendi yurdundaki sayısız insanın yüzünü adeta bir arada yansıttığını söylemek yanlış olmayacaktır. Dahası –yine Luther ve Tolstoy gibi– gerçekten de bayağı, sıradan, hatta kaba bir yüzü vardır Balzac’ın. Özellikle Fransa’da ulusun düşünsel etkinliği kendini iki biçimde ortaya koyar: kibar aristokrat tavırlarla rafine bir yücelik taşıyanlar –örneğin Richelieu, Voltaire, Valéry– ile halkın zindelik ve tazeliğinin, gücünün kendini gösterdiği Mirabeau ve Danton tipindekiler. Balzac kaba, ama doğal bir sınıftandır, aristokratlardan, dekadanlardan değil. Beline mavi bir önlük bağlayıp Güney Fransa’daki bir şarap evinde tezgâhın arkasına geçecek olsa, bu neşeli, şen şakrak adamı, müşterilerine şarap veren ve onlarla sohbet eden sıradan, okuma-yazması olmayan bir meyhaneciden ayırt etmek mümkün olmayacaktır. Saban süren çiftçi, sokaktaki su satıcısı, gümrük tahsildarı, Marsilya’daki bir genelev işletmecisi; Balzac her yerde hal ve tavırlarıyla, yüzündeki ifadeyle doğal görünecektir. Gömleğinin kollarını sıvadığında, bir çiftçi ya da işçi kadar rahat giyindiğinde, yani parçası olduğu halktan biri gibi olduğunda, Balzac samimi ve doğaldır. Kibar olmaya, aristokratlar gibi davranmaya çalıştığında, süslenip püslendiğinde, Faubourg Saint-Germain modasını takip etmek için her şeyi gören ve hisseden gözlerine o gülünç tek saplı gözlüğünü tuttuğundaysa kılık değiştirmiş gibidir. Tıpkı sanatında olduğu gibi, gücü kendini doğal olmadığı, felsefi ya da duygusal olarak onu sahte olmaya zorlayan atmosferlerde değil, sadece halktan biri gibi olduğu yerde belli eder. Kaldı ki bedensel dehası da sadece canlılığında, heyecanında ve gücünde saklıdır.</p>
		<p>Ama doğası gereği bir portrede bu özelliklerin görsel olarak ortaya konması mümkün değildir. Bir resim her zaman için canlı bir filmden bir kesit, bir donup kalma, bir kendini tutma ânı, kesintiye uğramış bir harekettir. Nasıl ki Balzac’ın eserinin tek bir sayfasından ruhunun zenginliği, çok yönlülüğü, dehasının benzersiz üretkenliği anlaşılamazsa, günümüze ulaşan sayısız portreden de insan olarak içinde taşıdığı ruhun, neşenin ve coşkulu yaşama sevincinin taşkınlığı sezilemez. Kaçamak, yüzeysel bir bakış, Balzac’ı yansıtamaz. Bunu, çağdaşlarının hep bir ağızdan söylediklerinden biliyoruz: Bu tıknaz adam merdivenden güçlükle çıkar, yanlış düğmelenmiş kahverengi ceketi, yarı açık ayakkabıları ve dağınık saçlarıyla odaya girdiğinde soluk soluğa kalmış olurdu, tüm bunlar yetmiyormuş gibi kendini olanca ağırlığıyla bir koltuğa bıraktığında, seksen beş-doksan kilo ağırlığın altında koltuk da gıcırdardı. Balzac bu haliyle dayak yemiş biri gibi görünürdü. Nasıl olabilir bu? Kaba, yağlı, kötü kokan, aşağı tabakadan bu adam, en derin duygularımızı dile getiren o Fransız <em>troubadour</em>’u,<a class="si-noteref epub-type_noteref" href="#f16" id="ref_f16">16</a> haklarımızın savunucusu bizim Balzac mı, diye sorar şaşkınlık içinde kalan hanımlar ve o sırada orada bulunan diğer yazarlar büyük bir memnuniyetle göz ucuyla aynaya bakıp kendilerinin Balzac’a oranla ne kadar çekici, ne kadar kültürlü göründüklerini akıllarından geçirirler. Hanımefendiler yelpazelerinin ardına saklanıp gülümser, beyefendiler edebiyat alanında böylesine büyük bir tehlike oluşturan rakiplerinin bu kadar avam, bu kadar kaba, bu kadar sıradan olmasını küçümser, birbirlerine haince bakışlar fırlatırlar. Ancak Balzac konuşmaya başladığı anda bu talihsiz ilk izlenim şimşek hızıyla değişir; çünkü Balzac bir <em>torrent, </em>bir sel gibi taşar, gözleri, espri ve zekâ pırıltılarıyla kıvılcımlar saçar; mekânın atmosferi derhal elektriklenir, Balzac bütün dikkatleri mıknatıs gibi üzerine çeker. Binlerce konu üzerine konuşur, felsefeden söz ederken birdenbire politikayla ilgili projeler ortaya atar, yüzlerce fıkra bilir, gerçek ya da uydurma hikâyeler anlatır, anlatırken bunlar daha da fantastik, daha da inanılmaz gelir kulağa. Abartır, alay eder, kahkahalar atar, küçük koyu renkli gözlerinden coşku dolu altın parıltılar saçar, kendi gücüyle mest olur ve diğer bütün insanları da kendinden geçirir, içindeki coşkuyu paylaşabildiğinde, hiç kimseye benzemez.</p>
		<p>Balzac’ın bu olağanüstü enerjisi, eserlerinde olduğu gibi, bedeninden de yayılan tek sihirdir. Her hareketi, kendini diğer insanlara oranla on kat daha yoğun olarak dışa vurur. Güldüğünde duvarlardaki resimler sarsılır, konuştuğunda sözcükler fışkırır ve ağzındaki çürük dişleri unutturur. Yolculuğa çıktığında, arabacıya atları daha hızlı sürebilmesi için her yarım saatte bir bahşiş atar, hesap kitapla uğraştığında binlikler ve milyonlukların hışırtılarının ardı arkası kesilmez; çalıştığı zamanlar gece gündüz birbirine karışır, on, on dört, on altı saat yerinden kımıldamaz ve bir sürü tüy kalem körleşir. </p>
		<blockquote>
			<p>Yemek yerken –<span class="berling">diye anlatır Gozlan</span>– dudakları titrerdi, armut ve şeftalilerin oluşturduğu bir piramide baktığı anda gözleri mutluluktan parlar, elleri keyiften titrerdi... Pantagruel misali coşkulu tarzıyla muhteşemdi; kravatını çıkartmış olur, gömleğinin önü açık dururdu; elinde meyve bıçağıyla kahkahalar atar, içer, iri bir armudu beceriksizce kesmeye çalışırdı.</p>
		</blockquote>
		<p>Her şeyi dolu dolu, delicesine yaşar, abartır Balzac; ortalama, sıradan olanı hep abartır. Karakterine en uzak şey, hırçınlıktır. Balzac, olağanüstü iyi niyetli ve çocuksudur. Korkusuzdur; savurgandır, iyi niyetini hiçbir şey sarsamaz. Meslektaşlarının onun kabalığından rahatsız olduğunu, bir tarzının olmadığı gibi bir sürü dedikodu yapıp arkasından konuştuğunu bilir. Ama o doğal coşkusu sayesinde her birine dostça karşılık vermiş, kitaplarını onlara ithaf etmiş, <em>İnsanlık Komedyası</em>’nda hepsine ayrı bir yer vermiştir. Düşmanlık duyamayacak kadar büyük biridir. Eserlerinde kişilere yönelik hiçbir polemik yoktur. Ne zaman hesap yapsa, beklentileri çok büyük olduğundan, hesapları hep yanlış çıkar. Yayıncısıyla tartışıp baskı yapıyorsa, bunu eline birkaç frank daha geçecek diye değil, keyif aldığı ve onlara kimin sözünün geçtiğini göstermek için yapar. Yalan söylediğinde birini aldatmak için değil, bundan hoşlandığı, maskaralık yapmaktan keyif aldığı için yalan söyler. Çocuksu tavırlarından dolayı arkasından alay edildiğini bilir, ama bu tavırlarınlardan vazgeçmek yerine daha da ileri gider. Arkadaşlarına sürekli uydurma hikâyeler anlatır, keskin gözleriyle, söylediği tek bir sözcüğe bile inanmadıklarını ve söylediği her şeyi ertesi sabah tüm Paris’e yayacaklarını bilir, yine de yalanlarını süsleyip püsleyerek daha da abartır, başkalarının onu kendi şablonlarına uymayan absürd biri olarak görmesinden keyif alır. Yapılacak karikatürlerinin nasıl olacağını önceden tahmin ederek, Rabelais üslubuyla kendi kendini karikatürleştirir. Ona ne zararları dokunabilir ki? Derisinin ve alnının altındaki tüm kaslarıyla hepsinden daha güçlü olduğunu hisseder, her zaman da bunun farkında olmuştur; böylece istediklerini yapmalarına izin verir. </p>
		<p>Balzac, gücüne olan bu özgüvenini bedenine, beynine, enerjisine borçludur. Bu aynı zamanda kaslarına, kanına, özsularına ve gücüne duyduğu bir güvendir, şöhret ve başarıdan kaynaklanan bir güven değil, bütün yaşamını kapsayan bir güvendir. Çünkü <em>Goriot Baba, Tılsımlı Deri </em>ve birçok unutulmaz başyapıttan sonra, otuz altı yaşına geldiğinde bile Balzac edebiyat yeteneği konusunda hâlâ tam olarak güven kazanamamıştır. Yaşama duygusunun kaynağı iyice ölçüp biçmek, kendini gözlemlemek değildir, başkalarının yargıları da değildir, çok temel, çok doğal bir duygudur, içinde bir yoğunluk hissetmektedir ve korkulu, eleştirel bir tavırla parçalayıp dağıtmadan bu yoğunluk duygusunun keyfini çıkarır.</p>
		<blockquote>
			<p>Bende akla gelen bütün karşıtlık ve çelişmeler mevcuttur. Benim burnu havada, müsrif, dikkafalı, kolaycı, düşünceleri sağlam olmayan, züppe, kayıtsız, tembel, özensiz ve düşüncesiz, kararsız, geveze, patavatsız, terbiyesiz, saygısız, tuhaf ve değişken bir ruh haline sahip biri olduğumu söyleyenler, idareli, bilgili ve cesur olduğumu, inatçı, enerjik, kaygısız, işine düşkün, dayanaklı, sakin, incelikli, saygılı ve hep neşeli olduğumu söyleyenler kadar haklıdır. Aynı şekilde ödleğin teki ya da gerçek bir kahraman, çok akıllı ya da zırcahil, müthiş yetenekli ya da aptal olduğum da iddia edilebilir; bunların hiçbiri şaşırtmaz beni. Sonuçta ben, koşulların belirlediği oyunda yalnızca bir araçtan başka bir şey olmadığıma inanıyorum artık.</p>
		</blockquote>
		<p>Diğerleri ister kafa yorsunlar, ister övgüler düzsün ya da alay etsinler, Balzac tüm cesareti ve neşesiyle, hiç kaygılanmadan bütün aksilik ve sorunlarla başa çıkarak kendi yolunda ilerlemektedir. İçinde böyle bir güç hisseden biri, her şeye karşı kayıtsız kalabilir. Balzac’ın kibri çocuksudur, ama asla hırçınlık barındırmaz. Kolayca kendinden geçen birinin güvenine ve kaygısızlığına sahiptir.</p>
		<p>Böylesine müsamahakâr ve rahat karaktere sahip bir insanın müsrif davranması çok doğaldır ve Balzac da her anlamda işte böyleydi. Sadece tek bir açıdan kendini kısıtlamak zorunda kalmıştır: insanlarla ilişkilerinde. Bir keresinde kendisi hakkında söylediği gibi, “günün sadece bir saatini dünyaya ayırabilen” birinin hayatında dostluğun yeri yoktur. Dolayısıyla Balzac’ın hayatındaki yakın dostlarının sayısı iki elin parmaklarıyla sayılabilecek kadar azdır. Dostlarının sayısı onu geçmez ve bunlar da –en önemlileri de dahil olmak üzere– otuz yaşındaki Balzac’ın yakın çevresinde toplanmıştır. Tıpkı yaşamda edindiği tecrübelerde ve sanatsal gelişiminde olduğu gibi, arkadaşlıklarında da sonraki yıllarda pek az değişiklik olmuştur. Gerekli her şeyi otuz yaşına kadar içinde ve çevresinde toplamıştır. Otuz yaşından itibaren insanlardan çok eserleriyle ilgilenmek isteyecek, sadece yarattığı insanlar onun için gerçek ve önemli olacaktır.</p>
		<p>Bu küçük ama sağlam arkadaş çevresinde kadınlar öncelik sahibidir. Balzac mektuplarının onda dokuzunu, belki de daha fazlasını kadınlara yazmıştır. Sadece onların karşı konulmaz yakarışlarına dayanamamakta, zaman zaman baştan sona itiraflarla dolup taşan yüreğini kadınlara açmaktan çekinmemektedir. Sadece onlara kendini “tüm çıplaklığıyla açabilmekte” ve aylarca süren suskunluğu çağlayıp coşan bir paylaşma ihtiyacıyla kimi zaman ansızın alevlenivermektedir. Hatta bunu hiç görmediği ya da çok az tanıdığı kadınlara karşı da sık sık hissettiği olmuştur. Yazdığı içten mektupların hiçbiri bir erkeğe hitaben yazılmamıştır, hatta Victor Hugo ya da Stendhal gibi kendi döneminin en büyük ve ünlü yazarlarının hiçbirine, kendi içsel çelişkileri ya da sanatsal yaratma sorunlarına dair tek bir satır bile yazmamıştır. Hayatta başkalarının ne yanıt vereceğine aldırış etmeyen, hayallerinin ve palavralarının önünde hiçbir engel tanımayan ve başkalarının konuşmasına fırsat vermeyen biridir Balzac, dolayısıyla meslektaşlarıyla bire bir ya da mektuplaşarak arkadaşlık kurmak ona pek uygun değildir; içi onun kadar yoğun duygularla dolu olan biri, arkadaşlığın getireceği heyecanlara ihtiyaç duymak bir yana, tam aksine rahatlamaya ihtiyaç duyar. Dolayısıyla özellikle kadınlardan gelen mektuplara cevap veriyorsa, bunun nedeni alaycı bir tavırla yalnızca Théophile Gautier’ye belirttiği gibi, <em>cela forme le style </em>(tarzını geliştirmek) değil, daha derinlerde yatan ve belki de çok net olarak kavrayamadığı bir ihtiyaç, onu anlayacak bir kadına duyduğu ihtiyaçtır. Çalışmaktan yıpranmış, sorumluluklardan dolayı telaş içinde, borçların altında ezilmiş, sıkıştırılmış, hep bir <em>vie torrentielle, </em>sel gibi akan bir yaşamın içine düşmüş bir haldeyken, tıpkı yetişme yıllarında Madam de Berny’nin olduğu gibi kendisi için hem anne hem bir kız kardeş, hem sevgili hem de yardımcı olacak bir kadın arar. Onu hep arayışa iten şey macera, şehvet, erotizm isteği değildir, aksine tutkuyla dolu bir huzur arayışıdır. <em>Tuhaf Öyküler </em>ve onun için için kaynayan, gösterişli, hastalık derecesindeki şehveti kimseyi aldatmamalıdır. Balzac hiçbir zaman bir Don Juan, bir Casanova, hastalık derecesinde cinsel dürtüleri olan biri olmamıştır; kendisinin de sık sık ifade ettiği gibi, burjuvaziye, hatta yüksek burjuvaziye mensup “bir kadın ve servet”in peşindedir. Onunki gibi bir hayal gücüne, ruhsal hassasiyete sahip bir adamın ucuz maceralara ihtiyacı yoktur. Balzac içinde, yenilerini aratmayacak yeterlilikte heyecan taşımaktadır zaten. Genellikle yarı bir bilinçsiz bir önseziyle ve bazı anlarda da tamamen bilinçli olarak, varlığının her iki kutbunu da tatmin edebilecek, kişisel talepleriyle eserlerine zarar vermeyecek ve yazarlık çalışmalarını para kazanma zorunluluğundan kurtaracak, içindeki cinsel taşkınlığı dindirecek ve aynı zamanda maddi sıkıntılarını ortadan kaldıracak bir kadın arar. Aristokrat bir kökenden gelen böyle bir kadın, onun çocuksu züppeliğini de mümkün olduğunca tatmin edecektir.</p>
		<p>Balzac’ın böyle bir kadın bulma hayali, yaşamı boyunca hiç gerçekleşmeyecektir; Balzac aradığını hep parçalar halinde bulabilecek, arzularının ya bir yarısı ya diğer yarısı tatmin olabilecek, hiçbir zaman bunların hepsini tek bir insanda bulamayacak ya da çok geç bulabilecektir. Kendisinin de söylediği gibi, şeytan yılların çarkını acımasızca yerinden oynattığı için Madam de Berny ile yaşadığı ilk ilişki bile bu yarımlık duygusunun lanetini taşımaktadır. Gençliğinde kendisine rehberlik eden, zor dönemlerinde onu avutan, tehlikelerden kurtaran bu kadında, bedensel tutkularına arzuyla karşılık veren bu sevgilisinde, yirmi üç yaşındaki genç Balzac her şeyi bir arada bulmuştur. Ancak yirmi iki yaşındaki Balzac’ın kırk beş yaşındaki bu kadınla kurduğu ilişkinin, başlangıçta doğal görünse de, zamanla tuhaf ve doğaya aykırı bir hal alması kaçınılmazdır. Her kadında Helena’yı bulabilen bir hayalperest olan, cinsel açıdan böylesine büyük bir telaş içinde olduğu için seçici davranamayan Balzac’a bile, kendisi otuzundayken sevgilisinin elli iki yaşında olması garip gelmeye başlar ve Madam de Berny’ ye ne kadar zor gelirse gelsin –en akıllı kadın bile sevdiği sürece böyle bir şeyi kabullenmek istemez–, bu ilişkinin çekiciliğini zamanla yitirip cinsel cazibenin yerini zamanla salt arkadaşlığa ve anneliğe bırakması kaçınılmaz hale gelir.</p>
		<p>Ama yavaş yavaş gerçekleşen bu kopuştan daha önce, Balzac’ın şehvetli yaradılışı akıp gidebileceği başka yerler arar. Bu da artık yaşı hayli ilerlemiş olan sevgilisinin büyük bir kıskançlık duymasına neden olur. Üstelik Madam de Berny’nin kıskançlıkları, Balzac’ın yeni sevgilisinin de hayatının sonbaharını ve fiziksel çekiciliğinin son günlerini yaşayan bir kadın olduğu ortaya çıkınca daha da artar. General Junot’nun dul eşi Abrantès düşesi, Balzac’la Versailles’da tanıştığı 1829 yılında, iyice hasar görmüş bir anıt gibidir; Bourbonların saray çevresinden dışlanmış, toplumda pek saygınlığı kalmamıştır; üstüne üstlük gırtlağına kadar borç içinde olduğundan, anılarını pazara çıkarıp yayıncılara art arda kitaplar satma amacıyla her yıl –ister yaşanmış olsun ister uydurulmuş olsun– eski skandallarını tekrar tekrar gündeme getirmekten başka çaresi kalmamış bir kadındır. Yine de genç yazarı, Madam de Berny’nin biraz da annelik duygularıyla bağladığı zincirlerinden kopartıp kendine çekmek onun için hiç de zor olmayacaktır; çünkü Abrantès düşesi, Balzac’ın kişiliğinin en güçlü iki öğesi üzerinde etkili olur: Sanatçının, dönemin tarihini canlı bir biçimde anlamaya ilişkin doymak bilmez merakı ile Balzac’ın ruhunun en zayıf noktası, yani doyurulmamış ve hiçbir zaman doyurulamayacak züppeliğinin üzerinde. Küçük burjuva Madam Balzac’ın oğlu üzerinde unvan ve aristokrat isimler, yaşamı boyunca karşı koyamadığı, hatta bazen gülünçlüğe varan büyülü bir güce sahip olmuştur. Bir düşesin arkadaşı, hatta yatağındaki ardılı, belki bizzat imparatorun değil, ama onun generallerinden biri olan Murat’nın,<a class="si-noteref epub-type_noteref" href="#f17" id="ref_f17">17</a> bir Napoli kralının, Prens Metternich’in halefi olma sevinci, nihayetinde annesi hepi topu Marie-Antoinette’in oda hizmetçisi olan Madam de Berny’den bir saat için bile olsa yüz çevirmesine yol açmış olsa gerektir.</p>
		<p>Balzac’ın içinde yaşayan o ölümsüz maceraperest, büyük bir hevesle hiç düşünmeden ve muhtemelen hiç zorlanmadan bu maceraya atılmıştır. Gelecekte <em>historien de son temps</em>’ı (kendi çağının tarihçisi) olarak anılacak bu adam açısından, insanlığın ufkunu baştan sona aydınlatabilmek ve tarihin tüm sırlarını bilen bu kadınla <em>entre deux draps </em>(iki çarşafın arasında) yatabilmek için sadece bir kıvılcımın yeterli olacağı Balzac gibi bir hayalci açısından ne kadar büyük bir kazançtır bu! Abrantés düşesi Napoléon’la henüz çelimsiz Kaptan Bonaparte olduğu dönemlerde, kendi annesi Madam Permont’nun evinde karşılaşmıştır; turnuvalarda prenslerle prenseslerin arasında ilk sırada yer almış ve dünya tarihini kulislerden ve yatak köşelerinden takip etmiştir. Balzac’ın Napoléon dönemini konu alan bütün romanları <em>Esrarlı Bir Vaka, Albay Chabert </em>önemli belgelerle dolup taşıyorsa eğer, Balzac bunu gerçek aşktan çok karşılıklı şehvet ve zihinsel merakın ağır bastığı bu ilişkiye borçludur. Ama bu tutku pek uzun sürmemiş ve aralarındaki bağ bir arkadaşlık ilişkisinden çok öteye gitmemiştir. Borç içinde yüzen, ama hayattan keyif alan bu iki insan, kısa süre sonra farklı tutkuların peşinden sürüklenmeye başlamış, yine de aralarındaki tutkunun ateşi söndükten sonra bile uzunca bir süre arkadaşlıklarını sürdürüp birbirlerine yardımcı olmaya çalışmışlardır. Düşes, Balzac’ı Madam de Récamier ve başka bazı aristokrat tanıdıklarıyla tanıştırmış, Balzac ise düşesin, anılarını yayıncılara olabildiğince iyi bir şekilde sunmasına yardımcı olmuştur, hatta anıların kaleme alınması sırasında gizlice çalışmış bile olabilir. Sonra düşes yavaş yavaş Balzac’ın yaşamından çıkmıştır. Balzac’ın yıllar sonra bu arkadaşının sonunu –iflah olmaz bir savurgan olarak– anlatış biçiminden de anlaşıldığı üzere, Paris’te sefalet içinde bir tavan arasında ölü bulunan bu kadını yıllar önce unutmuş ve aslında onunla paylaştıkları, geçici bir gençlik ateşi olmaktan öteye gidememiştir.</p>
		<p>Yaklaşık olarak aynı dönemde, yani Abrantès düşesiyle bu geçici ilişkinin yaşandığı zamanlarda, Balzac’ın hayatına Zulma Carraud adında başka bir kadın girer; ilişkileri içinde en iyisi, en değerlisi, en soylusu, en temizi ve tüm mekânsal ve zamansal uzaklığa rağmen en uzun sürelisidir. En sevdiği kız kardeşi Laure’un yaşıtı olan Zulma Tourangin, 1816 yılında, içten hizmetleri kimi şanssızlıklardan dolayı takdir edilmeyen, ama çok dürüst bir adam olan Topçu Yüzbaşı Carraud ile evlenmiştir. Napoléon döneminde bu namuslu ve cesur subay, arkadaşları savaş meydanlarında ve bakanlıklarda savaş konjonktürlerinden faydalanıp muhteşem yerlere gelirken, yıllar boyunca İngiliz pontonlarında<a class="si-noteref epub-type_noteref" href="#f18" id="ref_f18">18</a> savaş esiri olma şanssızlığını yaşamıştır. Nihayet mübadele gerçekleştiğinde, onun için artık çok geçtir. Tutuklu kaldığı dönemde önemli bağlantılar kurma ya da savaş ganimetlerini toplama fırsatını kaçıran bu küçük subaya, hiçbir yerde hak ettiği değer gösterilmemiştir. İlk başta küçük bir taşra garnizonuna verilir ve devletin barut fabrikasının müdürü olur. Böylece Carraud çifti dar bir çevrede sessiz sakin bir hayat sürdürürler. Pek güzel olmayan, biraz da topallayan Zulma Carraud kocasına derin bir sevgiyle bağlı olmasa da, dürüst eşinin kişiliğine büyük saygı duymakta ve tüm yaşama hırsı ve sevincini erkenden yitirmesine neden olan bir felaket yaşadığı için ona acımaktadır. Bütün sadakatiyle ilgisini oğlu ve kocası arasında paylaştırır ve çok akıllı, geniş bir yüreğe sahip bir kadın olduğundan, yaşadıkları ücra taşra kentindeki çok değerli olmasa bile ciddi, düzgün insanlardan oluşan bir çevreyi kendi etrafında toplamayı becermiştir. Bunlar arasında Balzac’ın sonraları çok seveceği ve askerlikle ilgili eserlerindeki önemli bilgileri borçlu olduğu Yüzbaşı Periolas da vardır.</p>
		<p>Zulma’nın Balzac’la kız kardeşinin evinde karşılaşması, her iki taraf için büyük bir fırsattır. Ruhsal zenginliğiyle tüm çevresinden –hatta Balzac’ın ünlü edebiyatçı arkadaşları ve eleştirmenlerden bile– üstün olan bu entelektüel, insancıl kadının küçük dünyasında, hem bir yazar olarak büyük bir dehaya sahip olan hem de yüreğinde coşkulu, pırıl pırıl, bitmek tükenmek bilmez bir insanlık taşıyan bu adamla karşılaşmak çok önemli bir olaydır. Balzac içinse çalışmaktan bitkin düştüğünde, alacaklıları tarafından sıkıştırıldığında, maddi sıkıntıları yüzünden canı sıkkın olduğunda kaçabileceği, züppece bir hayranlıkla pohpohlanmadığı bir sığınak olduğunu bilmek, gerçek bir şanstır. Orada rahatsız edilmeden çalışabildiği, her zaman hazır olan bir odası vardır ve akşamları onu, çekinmeden sohbet edebildiği ve güvenin, mutluluğunun keyfini olabildiğince çıkarabildiği yürekli, iyi niyetli insanlar beklemektedir. Burada aynı zamanda herhangi birini rahatsız etme kaygısını taşımadan gömleğinin kolları sıvayarak dolaşabilmektedir. Yaşadığı büyük gerilimlerin ardından ihtiyaç duyduğu gevşemeyi bu sığınakta yaşayabileceğini bilmesi, Balzac’ın, Carraud’nun garnizonlara, Saint-Cyr ya da Angoulême ya da Frapesle’e yapacağı gezileri aylar öncesinden hayalinde canlandırmasına yol açmaktadır.</p>
		<p>Aradan çok kısa bir zaman geçmiştir ki, Balzac, kendisine tamamen yabancı ve kimsenin adını sanını duymadığı bu kadının gizli dehasının, kendini adayışının ve samimiyetle dolu yüreğinin farkına varır. Böylece eşi benzeri olmayan tertemiz ve güzel bir ilişki başlar. Bir kadın olarak Zulma Carraud’nun da bu eşsiz şahsiyetin cazibesine kapıldığı kuşku götürmez; ancak o, yüreğine ket vurur. Balzac’ın dolup taşan kişiliğinin karşısında kendini kendini küçültmeyi becerebilen (<em>effacer</em>), ama bu arada bütün zorlukları da üzerinden alıp onu sakinleştirebilen bir kadın olarak kimsenin ona kendisi kadar uygun olmadığının farkındadır. Zulma Carraud bir keresinde,</p>
		<blockquote>
			<p>Kaderin senin için seçtiği kadın bendim,</p>
		</blockquote>
		<p class="no-indent">diye karşılık verecek, Balzac ise karşılığında,</p>
		<blockquote>
			<p>Senin gibi bir kadına, kişisel menfaatlerinin peşinde koşmayan bir kadına ihtiyacım var,</p>
		</blockquote>
		<p class="no-indent">diye yazarak şunları itiraf edecektir:</p>
		<blockquote>
			<p>Akşamları yanında geçirebildiğim on beş dakika bile, o güzel kadınların kollarında geçireceğim bir gecenin mutluluğundan çok daha önemli benim için...</p>
		</blockquote>
		<p>Ancak Zulma Carraud, herkesten daha üstün tuttuğu bu adama sonsuza dek yeterli olabilmek için gerekli olan kadınsı, fiziksel çekiciliğe sahip olmadığını bilebilecek kadar da açık görüşlü biridir; her şeyden önce, onun gibi bir kadının kocasına ihanet etmesi ya da tüm yaşamını ona adayan kocasını terk etmesi imkânsızdır. Böylece Zulma Carraud, ona tüm kötülüklerden, ihtirastan ve çıkardan uzak, Balzac’ın sözleriyle “iyi ve kutsal bir dostluk” sunmak için çabalar.</p>
		<blockquote>
		<p>İlişkimize bir zerre bile bencillik karışsın istemem.</p>
		</blockquote>
		<p>Bunun da ötesinde cinsellikle kararmayan ve böyle bir şeyin huzursuzluğunun yaşanmadığı bir ilişki olmalıdır bu. Zulma Carraud, daha önce Madam de Berny’nin olduğu gibi, hem onu yönlendiren kişi hem de onun sevgilisi olamayacağından, zor günlerinde ona daha çok yardım edebilmek için bu iki alanın ayrı tutulmasını ister ve şu sözleri haykırır:</p>
		<blockquote>
			<p>Tanrım! Neden kaderim beni, senin yaşadığın kente sürüklemedi! Bütün arzularını karşılayabilir, yuvamı senin yaşadığın evde kurabilirdim. Çifte bir mutluluk yakalayabilirdik o zaman.</p>
		</blockquote>
		<p>Ama hayatını bedensel ve ruhsal olarak ikiye ayırması mümkün olmadığından, kendi içinde başka bir çıkış yolu bulmaya çalışır:</p>
		<blockquote>
			<p>Seni oğlum olarak kabul ediyorum.</p>
		</blockquote>
		<p>Zulma Carraud, Balzac’ı düşünmeyi, onunla ilgilenmeyi, ona sahip çıkmayı yaşamının görevi haline getirir: Balzac’ın hayatındaki bütün kadınlar gibi o da kendi yaşamını yönetmeyi beceremeyen bu dâhi çocuğa sevgi dolu bir annelik içgüdüsüyle yaklaşma ihtiyacını hisseder.</p>
		<p>Aslında Balzac, taşrada sürdürdüğü sıradan evliliğiyle sarsılmış, kimsenin adını sanını duymadığı bu basit kadından –dönemin en ünlü eleştirmenleri ve sanatçıları da dahil olmak üzere– daha namuslu ve daha iyi bir danışmana sahip olmamış, sanat ve yaşam konusunda kimse ona bu kadın kadar iyi tavsiyelerde bulunmamıştır. Balzac’ın eserlerinin toplumda moda olup ilgi çektiği halde hiç anlaşılmadığı (1833) bir dönemde Zulma Carraud, her kelimesinde kendini belli eden sarsılmaz bir dürüstlükle şunları yazar:</p>
		<blockquote>
			<p>Bana göre sen, çağımızın en büyük yazarı, hatta genel olarak yazarların en önemlisisin. Sen ancak kendinle kıyaslanabilirsin; senin yanında başka her şey boş görünüyor.</p>
		</blockquote>
		<p>Elbette hemen şunları da ekler:</p>
		<blockquote>
			<p>Yine de sevgili arkadaşım, sana övgüler düzen binlerce insanın oluşturduğu koronun şarkıları arasında sesimin kaybolduğu kaygısı içindeyim.</p>
		</blockquote>
		<p>Çünkü son derece doğru bir önseziyle, Balzac’ın moda olan, sansasyon yaratan başarısından ürkmektedir; özellikle Balzac’ın yüce ruhunu çok iyi tanıdığı, “muslin perdelerin, kaşmir şalların ve bronz büstlerin ardındaki temelde iyi ve içten Balzac’ı” sevdiği için, salonlarda yakaladığı züppelik kokan başarının ve yayıncılardan kazandığı paranın gerek kişiliğine gerekse de yeteneğine zarar vereceğinden (haklı olarak) korkmaktadır. Balzac’ın eşsiz dehasını herkesten önce fark eden bu kadının tek çabası, onun dehasını en üst düzeyde ve bütün olanaklarını kullanarak ortaya çıkarabilmesini sağlamaktır.</p>
		<blockquote>
			<p>Senin kusursuzlaştığını görme arzusuyla yanıp tutuşuyorum,</p>
		</blockquote>
		<p>diye haykırır – ve bu kusursuzluk,</p>
		<blockquote>
			<p>moda haline gelen ya da salonlarda yakalanan başarıdan (bunları kınıyorum; çünkü senin geleceğini mahvediyorlar) çok başkadır – kusursuzluk; asıl şöhretinin, gelecekte yakalayacağını düşündüğüm şöhretin kaynağı bu olmalıdır. Bu benim için, senin adını taşımak ya da yakınında olup ışığınla aydınlanmak kadar önemli.</p>
		</blockquote>
		<p>Ne kadar büyük ve insancıl bir yüreğe sahip olduğunu bildiği bu adamın, yeteneklerini boşa harcamak, kendini beğenmiş çocuksu bir hevesle sahte kazançlara kendini kaptırmak gibi çok tehlikeli bir eğilimi olduğunu da bildiğinden, onun sanatsal vicdanı olma görevini üstlenir. Üstelik yaşamının en büyük hazinesi olan bu dostluğu kaybetme tehlikesini göze alarak ve moda olan yazarı gelişigüzel bir tavırla göklere çıkartan prenseslerden ve salon kadınlarından bilinçli olarak farklı davranarak, hem onayladığı hem de kendisinde kaygı uyandıran yönlerini açıkça dile getirir.</p>
		<p>Bütün bu zaman dilimi boyunca, Balzac’ın hayatında, onun kadar mantıklı yargılarda bulunan ve eleştiriler yapan ikinci bir kişi daha olmamıştır ve aradan geçen bir yüzyılın ardından bugün bile, bu Angoulêmeli yüzbaşının adı sanı duyulmamış karısının övgü ve eleştirileri, Sainte-Beuve ya da profesyonel eleştirmenlerin değerlendirmeleriyle karşılaştırıldığında çok daha gerçekçi görünmektedir. Zulma Carraud <em>Otuz Yaşındaki Kadın</em>’ın süslü püslü salon anlatılarından sıkılırken, <em>Louis Lambert</em>,<em> Albay Chabert</em>,<em> César Birotteau </em>ve <em>Eugénie Grandet’</em>ye hayrandır, <em>Köy Hekimi</em>’ni “tam kıvamında ve düşüncelerle dopdolu” diye niteler ve <em>Séraphîta</em>’nın yükseklerde dolaşan sahte mistisizminden hiç hoşlanmaz. Balzac’ın yükselişini tehdit eden her tehlikeyi inanılmaz bir açıklıkla görür. Politikaya atılmak istediğinde onu umutsuzca uyarmaya çalışır:</p>
		<p><em>Tuhaf Öyküler</em>, bir meclis koltuğundan daha önemli.</p>
		<p>Balzac, kralcı partiye yakın durmaya başladığında, ona şu şekilde seslenir:</p>
		<blockquote>
			<p>Bu türden savunmaları bırak da saray çevresinden olanlar yapsın, onlarla bir olma; bu, senin hakkınla kazandığın başarıyı lekelemekten başka bir işe yaramaz.</p>
		</blockquote>
		<p>Zulma Carraud kararlı bir biçimde, “alçakça karalar sürülen ve açgözlü zenginler tarafından kullanılan yoksul sınıfa duyduğu sevgiye daima sadık kalacağını” belirtir.</p>
		<blockquote>
			<p>Çünkü ben de halktan biriyim. Toplumsal düzen içinde aristokrasiye dahil olsak da, sürekli baskı altında ezilen halka duyduğumuz yakınlığı hiç kaybetmedik.</p>
		</blockquote>
		<p>Tezcanlı mizacıyla kitaplarında ne kadar çok şeyi çalakalem geçiştirdiğini gördüğünde, onu uyarır:</p>
		<blockquote>
			<p>Boğazına bıçak dayanmış gibi yazmak, buna gerçekten yazmak diyebiliyor musun, diye haykıracaktır ona. Kâğıda dökmek için bile kendine hiç zaman ayırmazsan, nasıl kusursuz bir eser ortaya çıkarabilirsin? Bu acele niye, bir dehaya değil de mal mülk sahibi olmuş bir fırıncıya layık lüksleri elde edebilmek için mi? Louis Lambert gibi birini anlatan bir adamın İngiliz faytonlarına koşulan atlara ihtiyacı yoktur... Asıl olman gereken yerde olmadığını görmek, Honoré, beni çok üzüyor. Bana kalsa atları, arabayı ve İran duvar halısını satın alırdım, ama beş kuruş etmez hilekâr bir serserinin benim için, “Her zaman parayla satın alınabilir,” demesine de izin vermezdim.</p>
		</blockquote>
		<p>Zulma Carraud, Balzac’ın dehasını sevmekte, öte yandan onun zayıflıklarından korkmaktadır. Bu yüzden nasıl büyük bir hızla kitaplar ürettiğini, aristokrat salonların tozuyla nasıl kaplandığını, kendisinin küçük gördüğü o “kalburüstü cemiyet”e kendini saydırmak için gereksiz lüks zevkler edinip borca girdiğini korkuyla izler ve çok gerçekçi bir öngörüyle ona şöyle yalvarır:</p>
		<blockquote>
			<p>Kendini bu kadar hızlı tüketme!</p>
		</blockquote>
		<p>Bir Fransız olarak Fransa’ya duyduğu en güçlü hisleriyle yüzyılın bu en büyük sanatçısını her türlü övgü ve yergiden, insanlardan ve paradan bağımsız olarak görmek istemekte, ama Balzac’ın sürekli olarak kendini bir şeylere bağımlı kılıp kölelik etmesi onu umutsuzluğa düşürmektedir.</p>
		<blockquote>
			<p>Bir kürek mahkûmu – hep böyle kalacaksın. On kişinin yapacağı işi yapıyorsun ve kendi hırslarının içinde boğuluyorsun. Kaderin, yaşamın boyunca istediğin şeylere ulaşmana engel olacak.</p>
		</blockquote>
		<p>Kehanet gibi bir söz!</p>
		<p>Ufak tefek kendini beğenmişliklerine oranla binlerce kez daha akıllı olan Balzac’ın içsel dürüstlüğüne dair söylenmiş sözlerdir bunlar; Balzac kendisine düşeslerin ve prenseslerin dalkavukluk edip durduğu bir dönemde, bu sert eleştirileri sadece dinlemekle kalmaz, aynı zamanda her zaman dürüst davranan bu dostuna, içtenliğinden dolayı teşekkür de eder.</p>
		<blockquote>
			<p>“Benim okurum sensin,” diye yanıt verir. “Bana kendimi kusursuzlaştırma cesareti verdiğin için seni tanımış olmaktan gurur duyuyorum.”</p>
		</blockquote>
		<p>Ona, toprağından yabani otları temizlemeye yardım ettiği için, teşekkür eder.</p>
		<blockquote>
			<p>Seni her görüşümde yaşamım için bir kazanç daha sağlamış oluyorum.</p>
		</blockquote>
		<p class="gap">Balzac, Zulma Carraud’nun uyarılarında en ufak bir soysuzluğun, kıskançlığın ya da entelektüel bir kibrin olmadığını bilmektedir, onun sadece sanatının ölümsüz ruhu için gerçekten kaygı duyduğunun farkındadır ve böylece ona yaşamında özel bir yer verir.</p>
		<blockquote>
			<p>Sana karşı hiçbir şeyle kıyaslanamayacak hisler besliyorum; hiçbir şey bununla aynı ya da buna benzer değil.</p>
		</blockquote>
		<p>Sonraları başka birine, Madam de Hanska’ya aşkını itiraf ederken bile, <em>ona duyduğu özel </em>ve <em>öncelikli hisleri </em>sarsılmayacaktır. Ama bu tek dostuna karşı, belki de bir tür huzursuzluk ve gizli bir utanç duyduğu için, daha çekimser davranmıştır Balzac. Madam de Hanska ve diğer kadınlara karşı romantik, dramatik coşkular besleyip borç listeleriyle ya da hızla yazdığı yazılarla dolu sayfalarla türlü cambazlıklar yaparken, bu kadına en ufak bir yalan bile söyleyemeyeceğini bilmekte ve aşkını itiraf ederken, kendini içten içe giderek daha çok engellenmiş hissetmektedir. Onun evindeki huzurlu çalışma ortamından uzakta yıllar geçer –belki de Balzac’ın zararına olmuştur bu– ve Zulma Carraud bir kereliğine olmak üzere –o da, Tanrı bilir nasıl fedakârlıklarda bulunarak– Paris’e geldiğinde, Balzac çalışmalarına o kadar dalmış durumdadır ki, Carraud’nun mektuplarını açmak aklına bile gelmez ve Balzac’ın evinden bir saatlik uzaklıkta kalan Carraud mektuplarına yanıt gelmesini, bir davet almayı boşuna bekleyip durur. Ama ölmeden kısa süre önce, on altı yıl boyunca çabalayıp sonunda tam da vazgeçmişken Madam de Hanska’yla evlenebildikten sonra, tüm yaşamını gözden geçirmek üzere bir an için duraksadığında, hayatına giren kadınlar arasında en önemli, en dürüst ve en iyisinin Zulma olduğunu fark eder. Sonra ona şunları yazmak için tüy kalemini eline alır:</p>
		<blockquote>
			<p>Seni düşünmekten, seni sevmekten ve şu anda yaptığım gibi seninle konuşmaktan hiçbir zaman vazgeçmedim.</p>
		</blockquote>
		<p>Her şeyi çok yoğun yaşamaktan ve abartmaktan vazgeçmeyen Balzac, Zulma Carraud ile ilişkisini, bütün ilişkileri arasında en saf ilişkisi olarak değerlendirmekle ve onu diğerlerinden üstün tutmakla abartmış olmaz. Diğer ilişkilerinin hepsi –yaşamının ilerleyen dönemlerini yönlendirecek olan ve daha az dürüstlük taşıyan Madam de Hanska’yla ilişkisi dışında– yalnızca belli döneme ait olduğu söylenebilecek ilişkilerdir. Ama Balzac’ın asıl psikolojisi, ünlü kadınların arasında, özellikle soylu Marceline Desbordes-Valmore’a bağlandığında ortaya çıkmıştır; Balzac, en güzel eserlerinden birini ona ithaf etmiş ve onu görebilmek için soluk soluğa yüz basamağı tırmanarak Kraliyet Sarayı’ndaki odasına çıkmıştır; onun kilosunda biri için çok fazla gayret gerektiren bir iştir bu. Balzac, <em>Frère George </em>(George Kardeş) dediği George Sand’la da dostluk kurmuştur ve bu ilişki Balzac’ın bu dönemde kurduğu, içine cinselliğin karışmadığı tek ilişki olduğu için bir istisna teşkil etmektedir. Balzac’ı, George Sand’ın âşıklar kataloğunda on dördüncü ya da on beşinci sıraya yerleşmekten ve onun yatağını Paris edebiyat dünyasının yarısıyla, Alfred de Musset, Sandeau, Chopin, Sainte-Beuve ile paylaşmaktan gururu korumuştur. Bunun yanı sıra fonda siluetler halinde birkaç figür daha bulunmaktadır: Balzac’ın kısa bir ilişki yaşadığı ve büyük ihtimalle de bir çocuk sahibi olduğu adı sanı duyulmamış bir “Marie”, aynı şekilde soyadı bilinmeyen bir “Louise”. Balzac yaşamının en belirleyici konularında, kadınlarla ilişkilerinin mahremiyeti söz konusu olduğunda, görünürdeki gevezelik ve vurdumduymazlığına rağmen, büyük bir ustalıkla sır saklamasını bilmiştir.</p>
		<p>Balzac’ın erkek arkadaşları çok daha azdır. İçten bir bağlılık duyduğu bütün arkadaşları, adı sanı duyulmamış sıradan kişilerdir. Balzac nasıl kadınlarla ilişkilerinde gerilimlerinden sıyrılıp rahatlamayı bekliyorsa, erkeklerle ilişkilerinde de güven arayışı içindedir. Kendilerini kapsamlı bir eser yaratmaya adayan yaratıcı doğaların çoğu gibi –örneğin Goethe, Beethoven– Balzac da kendisini heyecanlandıracak, eserler yaratmaya ve yarışa teşvik edecek ünlü kişileri tercih etmemiştir. Çalışmaya kısa süreliğine ara verdiğinde ona yardım etmeye ve onunla sohbet etmeye her zaman hazır olan, hiç kaygı duymadan ilişki kurabileceği insanlar yeterlidir onun için. Aradığı şey bir bakıma aile ilişkisidir. Saché’deki şatosunda bu Paris kaçkınına binlerce kez rahat bir çalışma ortamı sağlayan Mösyö de Margonne hakkında pek az şey bilinmektedir. Kaldı ki asıl arkadaşları –her ne kadar hepsini tanısa da– çağdaşları Victor Hugo ya da Lamartine, Heine ya da Chopin örneğine uyan insanlar değildir, aksine oldukça tuhaf insanlardır: bir hırdavatçı, bir doktor, önemsiz bir ressam ve bir terzi. Hırdavatçı <em>petit père Dablin </em>Lesdignières Sokağı’ndaki yıllardan itibaren Balzac için vazgeçilmez insanlardan biri olarak kalmıştır. Çok sıradan, önemsiz bir ressam olan Auguste Borget ile bir süre Cassini Sokağı’nda birlikte yaşamıştır; Doktor Nacquart ise Balzac’ın son nefesine kadar doktoru olarak kalacak ve zaman zaman ona sadece romanlarında uzmanı olduğu konularda önerilerde bulunacak, zor anlarında ise Balzac’ın ömrü boyunca sırtında taşıdığı borçla dolu çuvalında durmadan açılan deliği de birkaç yüz frankla yamayacaktır. Son olarak da Paris eleştirmenlerinden önce Balzac’ın saygıya değer biri olduğunu anlayan Richelieu Sokağı’ndaki terzi vardır. Balzac’a yıllar boyunca sadece kredi açmakla kalmaz, zaman zaman para da verir ve Balzac pek anlayışlı sayılmayan alacaklılarından kaçamadığında, ona evinin kapısını açar. Ama Balzac gibi minnettarlık duymayı bilen birine ödünç para vermek hiç de kötü bir pazarlık değildir; Balzac, bu dürüst frak terzisine olan küçük büyük bütün borçlarını <em>İnsanlık Komedyası</em>’nda tek bir cümleyle telafi etmiştir:</p>
		<blockquote>
			<p>Buisson’un yaptığı tek bir takım bile bütün salonlarda kral gibi dolaşmak için yeterlidir.</p>
		</blockquote>
		<p>Birkaç sözcükle yapılan bu reklam sayesinde Buisson hızla sosyete terzisi olma konumuna yükselir. Önemli insanların, her gün kullanılan parayla karşılaştırıldığında özel bir yetenekleri vardır: Onlar borçlarını ölümsüzlükle ödeyebilirler.</p>
		<p>Balzac’ın etrafındaki insanların oluşturduğu bu dar çevrenin sınırları, asıl eseri üzerinde çalışmaya başladığında aslında çizilmiş durumdadır; otuz yaşına geldiğinde artık kendini geliştirme dönemi sona ermiştir. Artık heyecanlara, görüşlere, okumalara, bilgiye, insanlara ihtiyacı kalmamıştır, içindeki her şey hazır durumdadır. Ruhunu ve dehasını, sıcaklık ve yoğunluğunu aktarabileceği tek yer eserleridir artık. “Büyük bir ağaç çevresini saran toprağı kurutur,” diyecektir. Çiçek açmak ve meyve verebilmek için çevresindeki tüm enerjiyi kendine çekecektir. Yüzlerce insanla farklı ilişkiler kurmuş olsa da Balzac, otuz yaşında artık biçimlenmiş olan içsel sınırlarını bundan böyle genişletmeyecektir. Sadece tek bir insan, Madam de Hanska, onun yaşamının merkezi ve gerçek aşkı olmak için bu daireye katılacaktır.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f16"><a class="si-backref" href="#ref_f16">16</a><span class="si-footnote-text">. Fransa ve İtalya’da gezgin ozanlara verilen ad. (Ç.N.)</span></div>
		<div class="si-footnote html5_aside epub-type_footnote" id="f17"><a class="si-backref" href="#ref_f17">17</a><span class="si-footnote-text">. Joachim ya da Gioacchino Murat (1767-1815): Napoléon’un en ünlü mareşallerinden biri; Fransız süvari birliği komutanı. Napoli Kralı (1808-1815) olarak İtalyan milliyetçiliğinin canlanmasında rol oynamıştır. (Ç.N.)</span></div>
		<div class="si-footnote html5_aside epub-type_footnote" id="f18"><a class="si-backref" href="#ref_f18">18</a><span class="si-footnote-text">. Askerî amaçlarla kullanılan bir tür gemi. (Ç.N.)</span></div>
	</div>
</body>
</html>