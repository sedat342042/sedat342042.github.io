<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Balzac</title>
	<link href="main.css" rel="stylesheet" type="text/css"/>
<meta content="urn:uuid:dcffc02f-7b25-459b-8a28-374aabc4a2bd" name="Adept.expected.resource"/>
</head>
<body class="chapter epub-type_chapter">
	<div class="container html5_section">
		<h2><span class="inline">15</span> İtalya seyahati</h2>
		<p>Balzac, davalar, hacizler, şikâyetler, iflaslar, zorluklar, devlet hapishanesinde ve işlerine yoğunlaştığı hapishanelerde geçen sayısız saatiyle bu felaketler yılını kendi kendini kamçılayan bir haz ve bazen de sürükleyici bir heyecanla Madam de Hanska’ya yazdığı mektuplarda anlatmıştır. Ama kaygılarını ve yenilgilerini her hafta tam da böyle ayrıntılı olarak bildiriyor olması, yaşamındaki asıl gerçekleri ve önemli olayları uzaktaki arkadaşından saklıyormuş şüphesini uyandırır. Bunca belalının peşinden koştuğu, bunca gürültü patırtının ortasında dört beş başyapıt yarattığı, özel yaşamını yine de serüven dolu bir şekilde, lüks içinde sürdürmeye zaman bulabildiği, istek duyabildiği bu yıl, Balzac’ın eşi benzeri görülmemiş bir canlılığa sahip olduğunun en iyi göstergesidir. Balzac’ın kendi anlattıklarındaki gibi, boş zamanlarında yorgunluktan yığılıp kalan, durmaksızın angarya işlerle uğraşan, keşiş gibi yaşayan biri olduğunu düşünmek kadar yanlış bir şey olamaz, işlerinden geriye kalan kısa sürelerde Balzac, orada burada dolaşmakta, en yoğun, kaygıdan en uzak haliyle ölçüsüz, savurgan biri olarak yaşamını sürdürmektedir. Balzac’ın büyük sırrını bilmeyenlerin onu insan olarak anlaması mümkün değildir; herkesin kader ya da kader oyunu dediği her şeye karşı sahip olduğu çok güçlü kendine güven duygusundan kaynaklanan kayıtsızlık. İçinde bir şeyler –ki bu, belki de varlığının en derinlerinde yatan özüdür– dış dünyada karşılaştığı felaketlere asla katılmaz, hatta bu fırtınaları dev gibi dalgaların olduğu tehlikeli bir denizi güvenli bir kıyıdan seyreder gibi büyük bir merakla izler. İcra memurlarının sabahları kapısına dayanması, kendisinden talep edilen, ama onun sahip olmadığı birkaç yüz frankla öğleden sonraları kuyumcudan gereksiz şeyler almasına engel değildir kesinlikle. Borç göstergesinin 140.000 franklara çıktığı ve öğle yemekleri için bile terzisinden, doktorundan borç almak zorunda kaldığı 1836 yılında, Madam de Girardin’in hakkında roman yazdığı <em>canne de Mösyö de Balzac</em>’a (Mösyö Balzac’ın Bastonu) ek olarak, 600 franka gergedan boynuzundan ikinci bir baston, 190 franka altın bir kalemtıraş, 110 franka bir cüzdan, 420 franka bir zincir alır – “yoksul bir <em>mujik</em>”ten, “köle gibi çalışmak zorunda olan” birinden, kararlı bir çilekeşten çok Karun kadar zengin bir adamı yeni tuzağına düşürmüş bir koket gibi tıpkı. İçindeki bir karşıt güç sürekli denge sağlamaya uğraşır: Ne kadar çok borçlanırsa, o kadar çok gereksiz, pahalı alışverişler yapıp lüks içinde yaşıyormuş yanılsaması yaratmaya çalışır. Yaşam koşulları ağırlaşıp üzerindeki baskı attıkça, tıpkı barometrede civanın yükselmesi gibi yaşamdan aldığı keyif de o denli artar. Yaşamı ne kadar monotonlaşırsa, yaşamdan zevk alma isteği o denli artar. Böyle bir karşı kutup olmasa, yaşamı tımarhaneye dönerdi. Yalnızca bu karşı kutup sayesinde Balzac’ın yaşamı mükemmellik kazanır: sadece patlamalar ve püskürmeler sayesinde sönüp gitmeden kalabilen volkanik bir gücün sonsuza kadar fışkırması.</p>
		<p>Dolayısıyla, en ağır krizlerin yaşandığı 1836 yılı, en ağır güneş yanıklarının, en şiddetli fırtınaların da yılıdır, Balzac’ın yaşamında lüksün ve şehvetin iç içe olduğu zevk dolu bir yıldır. Olaylarla cüretkâr bir tavırla alay etmekten, bunları aldatıcı kılıflara sokmaktan aldığı inanılmaz haz, yaşamının asıl öyküsüyle karşılaştırıldığında, Madam de Hanska’ya mektuplarında anlattığı yaşamöyküsünde olduğu kadar şaşırtıcı bir biçimde gözler önüne serilir. Aynı şekilde, neyse ki çok uzak olan Wierzchownia’daki sevgilisine, derin bir inzivaya çekilebilmek için Cassini Sokağı’ndaki evin dışında, en yakın arkadaşlarının bile bulamayacağı gri saçlı, yaşlı, yorgun bir keşiş gibi yalnız yaşayacağı bir “tavan arası” tuttuğunu söyler – “hiç kimsenin, hatta ailemin bile ulaşamayacağı bir hücre”.</p>
		<p>Balzac’ın büyük ihtimalle arkadaşı Jules Sandeau’ya acıdığından kiraladığı bu “tavan arası”, bu hücre, dekorasyonu için hiçbir masraftan kaçınmadığı çok lüks bir evdir aslında. Cassini Sokağı’ndaki evde dört odayı fazla fazla dolduran mobilyalar olduğu halde, Capucines’deki pahalı iç dekorasyon ustası Moreau’dan her şey yeni olarak temin edilir. Hatta uşağı August için, Balzac’ın 368 frank ödediği, daha doğrusu borçlu kaldığı kırmızı jileli, yeni bir mavi üniforma alınır. Sözde keşiş hücresinin en güzel kısmı, bir yazardan çok bir<em> Kamelyalı Kadın</em>’a uygun olan çok zarif bir odadır. Ama tam da bu bir yığın değerli eşya, özenle seçilmiş renklerin uyandırdığı şehvet duygusu Balzac’ta öyle büyük bir haytalık uyandırır ki, <em>Altın Gözlü Kız</em>’da hepsini ayrıntısıyla betimler.</p>
		<blockquote>
			<p>Bu zarif odanın yarısı, yumuşak, zarif bir kavis çiziyordu; buna karşılık tamamen köşeli olan diğer yarısında ise ortada altın süslemeli beyaz mermerden bir şömine parlıyordu. Pencerenin karşısında bulunan, gösterişli bir goblen perdeyle örtülü yan kapıdan içeri giriliyordu. Nal biçimli bir niş, gerçek bir Türk divanıyla, yani doğrudan doğruya yere konmuş, yatak büyüklüğünde bir sedirle süslenmişti; elli ayak uzunluğunda, beyaz kaşmirden bir divan yatak büyüklüğünde beyaz kaşmirden bir sedirle. Sofa, siyah ve koyu kırmızı ipekten püsküllerle bezenmiş, eşkenar dörtgen şeklinde düzenlenmişti. Bu kocaman döşeğin sırtına, zevkli desenlerle bezenmiş bir dizi yastık konmuştu. Hanımefendilere özel bu zarif odanın duvarları, kırmızı bir kumaşla, Hint muslininin üzerine; Korinthosluların sütunlarını andıracak biçimde, sırasıyla yuvarlak ve çukur katlar oluşturacak şekilde döşenmişti. Bu duvar örtüsünün kenarları, yukarıdan ve aşağıdan siyah arabesk süslemelere sahip koyu kırmızı kumaştandı. Örtünün zeminindeki koyu kırmızı renk, üzerine yerleştirilen muslinle pembeye çalıyordu ve aynı aşk rengi, Hint muslininden, pembe taftayla beslenmiş ve koyu kırmızı ile siyah ipekten oluşan püsküllerle bezenmiş perdelerde de görülebilmekteydi. Her biri ikişer mum taşıyan erguvan renginde altı duvar avizesi eşit aralıklarla duvara tutturulmuştu ve divanı aydınlatıyordu. Mat erguvani bir avizenin aşağı doğru sarktığı tavan bembeyaz parlıyordu, profilde ise altın ile işlenmişti. Halı oryantal bir şalı andırıyordu; desenleri İran şiirlerini çağrıştırıyor ve onu işlemiş olan köle kadınların ellerini hatırlatıyordu. Mobilyalar beyaz kaşmirle, koyu kırmızı ve siyah örtülerle kaplıydı. Ayaklı saat ve ayaklı şamdan beyaz mermer ve altından yapılmıştı. Var olan tek masa beyaz bir kaşmir örtüyle süslenmişti. Zarif saksıların içinde her türden gül ile diğer beyaz ve kırmızı çiçekler bulunmaktaydı.</p>
		</blockquote>
		<p>İşin düşündürücü yanı, tüm bunlar, yalnızca bu türden görkemli bir ipek ve kaşmir yığını içinde ilham bulabilen Richard Wagner’in dekorasyon zevkini hatırlatıyor bize. Fakat Balzac’ın ilham almak için bunlara ihtiyacı yoktur kesinlikle –yoksa çok sıradan bir masanın başında bile ilham alabilmektedir Balzac–, aksine bunlara daha somut nedenlerle ihtiyaç duyar. O ünlü beyaz “kanepe”yi gören arkadaşı Fontanney’e normalde son derece mesafeli biri olduğu halde, dayanamayıp gülerek şunları söyler:</p>
		<blockquote>
			<p>Soylu bir hanımefendi ziyaretime geleceği için yaptırdım tüm bunları. Gerçek bir hanımefendi o! Onun için güzel mobilyalara ihtiyacım vardı, çünkü o bu tarz şeylere alışık. Üstelik şunu da söyleyebilirim ki kanepeyi kullanırken hiç de rahatsızlık duyuyormuş gibi görünmüyordu.</p>
		</blockquote>
		<p>Ama Fontanney bu sözleri büyük bir özenle hemen günlüğüne geçirmiş olmasaydı da evin salt tarzından bile aynı çıkarımlarda bulunulabilirdi. Balzac ne zaman kendini yenilese ve zarif biri haline gelmeye çalışsa, âşık olmuş demektir. Ne zaman kışkırtıcı yeni bir oda düzenlese, bir sevgiliyi beklemektedir. Duyguları olduğu kadar kaygıları da her zaman yüklü faturalarda karşılığını bulur. Aynı şekilde Balzac, Castries düşesine kur yaptığı sırada da kendisine bir araba alıp seyis tutmuştu; ayrıca ilk kanepe de onun için alınmıştı. Marais Sokağı’ndaki yatak odası Madam de Berny için süslenmişti; Madam de Hanska için Cenevre’ye bir düzine eldiven ve pudra göndertmiş ve Viyana’da ayrı bir araba kiralamıştı. Tüm bunların yanı sıra yeni bir çelişki daha vardır: Balzac, tam kendini “aşk eşine” sonsuza dek adadığı yıl her zamankinden daha güçlü bir biçimde âşık olmuştur. Tam da bütün mektuplarında bir kadının eline bile dokunmadan yapayalnız geçirdiğini söylediği yıl, en tutkulu, en kaygısız ilişkilerine başlamıştır ve “biricik” sevgilisine yolladığı o olağanüstü coşkulu aşk mektupları bir başka kadınla aşk yaşadığı saatlerden önce ya da sonra yazılmıştır.</p>
		<p>Balzac’ın yaşamında aynı derecede önemli, ama özenle gizlenmiş bir rol oynayan bu yeni sevgiliyi Balzac çelişkili bir biçimde dolaylı olarak Madam de Hanska aracılığıyla tanımıştır. Cenevre’den dönüşünde, Madam de Hanska sevgilisi ve gizlice söz verdiği aşk eşini Paris’teki Avusturya büyükelçisinin karısı Kontes Apponyi’ye takdim etmişti. Yoğun çalışmalarına rağmen aristokrasiye düşkünlüğüyle prensesler, düşesler ve konteslere ne olursa olsun her daim zaman ayırabilen Balzac hemen konsolosluğu ziyarete gitmişti. 1835 yılının bu büyük akşam toplantılarının birinde, otuz yaşlarında olağanüstü güzel bir kadın dikkatini çekmişti; uzun boylu, dolgun hatlara sahip bu sarışın kadın tüm cazibesi ve çıplak omuzlarıyla oradan oraya koşuşturmaktaydı, çevresindekilerin üzerinde hayranlık uyandırmaktan, onların kur yapmasından hiç rahatsızlık duymuyordu. Ancak Balzac sadece kadının güzelliğine hayran olmamıştır. Balzac, erotizm konusunda belli bir dereceye kadar her zaman kaba bir adam olarak kalacaktır, bir kadının kişiliğinden çok sosyal konumu, soylu bir isme sahip olması, onun için daha önemlidir, işte bu yeni <em>Étrangère</em>’nin de (bu yeni yabancı kadının) Kontes Guidoboni-Visconti olduğunu öğrenmesi bile yüreğinin alevlenmesi için yeterli olmuştur. Viscontiler Milano’nun dük ve düşesiydi, Guidoboniler ise İtalya’nın en önemli soylu ailelerindendi. Rzewuskilerin bile soyağacı Rönesans’ın egemen soylularıyla kesişiyordu. Böylece Balzac, verdiği sadakat sözlerini ve ettiği yeminleri tamamen unutup bu güzel kadına doğru kolayca sürükleniverir.</p>
		<p>Yakından bakıldığında, bu güzel yabancı kadın ne doğuştan bir kontes ne de bir İtalyandır. Asıl adı Sarah Lowell’dir, Londra’da Aeol Park’ta doğmuştur ve intiharların, çok güçlü tutkuların neredeyse salgın gibi yayıldığı acayip bir İngiliz ailesinden gelmektedir. Kızı gibi güzelliğiyle ünlü annesi, yaşlandığını hissettiği an yaşamına son vermiş, erkek kardeşlerinden biri de böyle davranmış, bir başka erkek kardeşi ise alkolik olduğu için ölüp gitmiştir; küçük kız kardeşi ise dinî hezeyanları yüzünden derin acılar çekmektedir. Bu tuhaf ailenin tek normal üyesi olan güzel kontes, ruhundaki tutkuyu aşkın krallığıyla sınırlı tutmuştur. Görünüşte İngilizlere özgü bir soğukluğa sahip olan bu sarışın kadın, kendini hiç engellemeden, ama öyle özel bir heyecan da duymaksızın cazibesine kapıldığı bütün maceralara bırakır kendini. Emilio Guidoboni-Visconti adlı bir kontun eşi olduğunu bu arada tamamen unutmuş görünmekte ve olasılıkla bir yolculuk sırasında evlendiği sessiz, sakin, mütevazı eşi de kıskançlık edip onu hiçbir şekilde rahatsız etmemektedir.</p>
		<p>Emilio Guidoboni-Visconti’nin, karısının biraz utanç verici olduğu söylenebilecek tutkularıyla hiçbir zaman kesişemeyecek kendince tutkuları vardır. Hayatının asıl aşkı müziktir, öylesine çok sever müziği; E.T.A. Hoffmann’ın novellalarından birinde ebedileştirilecek denli onurlu bir sevgidir bu. Büyük Condottieri ailesinden gelmesine rağmen, sıradan bir tiyatro orkestrasında, az para kazanan yoksul müzisyenlerin arasında bir nota sehpasının karşısına oturup keman çalmaktan daha çok zevk aldığı bir şey yoktur. Guidoboni-Viscontilerin Paris ve Viyana’daki malikânelerinin yanı sıra Versailles’da da bir evleri vardır. Kont burada her akşam nota sehpasının yanına süzülür yavaşça; hangi şehre giderse gitsin, bütün hevesli acemiler gibi orkestrayla birlikte kemanını biraz tıngırdatma lütfunun esirgenmemesini rica eder. Gündüzlerini ise eczacı rolünü oynayarak geçirir. Bir Ortaçağ simyacısı gibi çocukça oyunlar oynayarak olası tüm malzemeleri karıştırır, şişelere doldurur, bu şişeler ve şişeciklere özenle etiketler yapıştırır. İnsanlar arasına karışmak onun için bir yüktür. Kendini sadece gölgede iyi hisseder, böylece güzel karısının âşıklarının yoluna da hiçbir şekilde çıkmamış olmaktadır, nazik davranır, böylece çok sevdiği müziğiyle hiç rahatsız edilmeden ilgilenebilmektedir.</p>
		<p>Mösyö de Berny ve Mösyö de Hanski’den sonra üçüncü kez, biraz şövalye tavrıyla, biraz da kayıtsızlık içinde karısına ünlü bir yazarın kur yapması için her türlü olanağı sağlayan bir eşle karşılaşma şansını yakalayan Balzac tamamen kendine özgü aceleciliği ve sabırsızlığıyla hedefine doğru yönelir. Bundan sonraki boş vakitleri kesinlikle sadece Guidoboni-Viscontilere ait olacaktır; Balzac onları Neuilly’de ziyaret edecek, Versailles’a gidecektir, Italiens’deki locayı onlarla paylaşacak ve 1835’te, Cenevre’den dönmesinin üzerinden henüz üç ay bile geçmemişken, tabii ki her zaman günah çıkardığı Madam de Hanska’ya değil, güvenilir Zulma Carraud’ya şunları anlatacaktır: </p>
		<blockquote>
			<p>Birkaç gündür son derece etkileyici bir kadının büyüsüne kapılmış gidiyorum. Nasıl karşı koyacağıma dair hiçbir fikrim yok. Zavallı küçük genç kızlar gibiyim, hoşuma giden şeyi reddetme gücünü kendimde bulamıyorum.</p>
		</blockquote>
		<p>Ama kontes kendince Balzac tarafından gelebilecek bir <em>envahissement</em>’dan (sahiplenme girişimi) çekinmektedir. Gerçi sayesinde müzik tutkunu eşine bir oğul verdiği o güne kadarki âşığı Prens Koslowski’nin pasaportunu henüz eline vermiştir, ama bir sonraki âşığı olarak Balzac yerine Paris sosyetesinin büyük kahramanlarından Kont Lionel de Bonval’i seçip seçmemek konusunda da kararsızdır. Diğer yandan Balzac bu yeni heyecanına kendini bütünüyle adayamaz; çünkü romanların yazılması, alacaklılarla başarılı bir biçimde mücadele edilmesi gerekmekte, ama bunun yanı sıra diğer tarafı da ihmal etmeyi istememektedir. Madam de Hanska Rus ve Polonyalı arkadaşları Koslowskiler, Kisselewler ve diğer hatırşinas jurnalciler sayesinde Balzac’ın birdenbire ortaya çıkan müzik sevgisinden haberdar olmuştur. Rossini’nin sevgilisi Olympe Pélissier’nin, locasını Viscontilerinkiyle değiştiğini bilmektedir ve gelecek kuşaklarda Balzac’ın yaşamındaki primadonna rolünü oynamaya kararlı olduğundan mektuplarında onu dürüst olmamakla, sadakatsiz olmakla suçlar. Görünüşe bakılırsa, ilgisiz, hiçbir şeyden haberi olmayan kocası hâlâ hayatta olduğu halde yaptığı bu oldukça garip nişanla Balzac’tan kayıtsız şartsız sadakat beklemekte, ama rahatlayabilsin diye ona yalnızca <em>des filles, </em>“sıradan küçük genç kızlar”, yani manevi açıdan tamamen önemsiz, toplumsal açıdan da kendisiyle rekabete giremeyecek kızlar konusunda serbestlik tanımaktadır. Öte yandan, kendini böyle adayarak Balzac’ın hayatındaki tek kadın olarak kalabildiğini zannederken, bir Kontes Guidoboni-Visconti’ye de kendisine yazdığı kadar tutkulu, coşkulu ve heyecanlı mektuplar yazacağını bilecek kadar iyi tanımaktadır onu. Sonuçta Balzac’ın, Madam de Hanska’yı yüreğinin tek ve biricik sahibi olduğu konusunda ikna edip sakinleştirmek üzere Viyana’ya o pahalı ve fantastik seyahati yapmaktan başka çaresi kalmaz – insan gelecekte milyonlara sahip bir dul olarak kalacak bir kadını elinin tersiyle öyle kolayca itemez elbette. Ardından taahhütlerini yerine getirmek üzere Saché’de çalışmalarını tamamladığı yaz gelir. 1835 Ağustosu’nda güzel kontes uğruna Lionel de Bonval’le girdiği yarış yeniden başlar. Balzac galip çıkar bu yarıştan. Kontes Visconti’nin sevgilisi olur ve büyük olasılıkla <em>–Balzac mis à nu </em>(Bütün Çıplaklığıyla Balzac) adlı kuşku uyandıracak biçimde pek çok bilgiyle dolu anonim kitapta söylenenler doğruysa– 29 Mayıs 1836’da doğan Lionel Richard Guidoboni-Visconti’nin, babalarının ne adını ne de dehasını alan üç tane kâbus gibi çocuktan birinin babası da o olur.</p>
		<p class="gap-twice">Kontes Guidoboni-Visconti beş yıl boyunca Balzac’ ın sevgilisi, fedakâr arkadaşı ve bütün zor durumlarda yorulmaz yardımcısı olmasına rağmen, onun yaşamındaki tüm planlarında haksız yere arka planda kalmıştır; üstelik bunun tek sorumlusu da kendisidir. Hayatta, bir insanın yaptığı ve başardıklarından çok, başarılarını ne kadar iyi ve ne kadar büyük bir gayretle ortaya koyabildiğinin önemli olduğunu gösteren örneklerle o kadar sık karşılaşırız ki! Kontes Visconti de isminin edebiyat dünyasında gelecek kuşaklarca anılmasını beklememişti ve bu da son derece mağrur, tuttuğunu koparan, gayretli ve başından beri Balzac’ın “ölümsüz sevgilisi” olma rolü için çabalayan Madam de Hanska’nın gölgesinde kalmasına neden olmuştur. Balzac tutkulu dönemlerinde Madam Visconti’ye de coşkulu mektuplar yazmasaydı, Balzac olamazdı. Ancak Madam Visconti, bunları ne numaralandırmış ne de basılmak üzere önceden bir kasanın içinde saklamıştı. Kayıtsızlıktan ya da onun ve kendisinin ölümünden sonra dillere düşüp gazetelerde görünmek istemeyecek kadar gururlu olduğundan, edebiyat tarihine geçmesini sağlayacak her türlü ünü daha en başından gözden çıkarmış ve bunu da Balzac hayattayken ona kendini daha çok, daha içten ve daha kaygısızca verebilmek için yapmıştı. Böylece Madam de Hanska’nın Balzac’la ilişkisinde, yakından bakıldığında insanın canını sıkan bütün o garipliklerden, sıkıntılardan da kendini kurtarmıştı aslında. Sözümona en tutkulu döneminde bile Madam de Hanska bu akıllı ve hırslı aristokrat kadın, sürekli olarak “toplumsal konumu”nu, sosyetedeki pozisyonunu ve edebiyat tarihinde alacağı yeri düşünüyordu. Yirmi yıl boyunca Madam de Hanska, Balzac uğruna rezil olmak ya da Balzac tarafından rezil edilmekten durmaksızın korkmuş gibi görünmektedir. Madam de Hanska, Balzac’ın yaşamındaki şeref mevkiini, kendisi hiç sıcaklık vermediği halde hep sıcak tutmak istemiştir. Balzac’ın sevgilisi olmasını, kendisine kul köle olacak kadar aşk duymasını istemiştir; ama gizli, her zaman gizli kalmalıdır bunlar, seçkin tanıdıkları bu durumdan asla haberdar olmamalıdır. Mektuplar, müsveddeler bekler Balzac’tan, ama Tanrı korusun, asla bir sansasyon, bir skandal çıkmamalıdır. Onun oteline gizlice gider, ama herkesin arasında tuhaf Mösyö de Balzac hakkında soğukkanlılıkla ağır sözler söyler. Balzac’a gencecik dul kaldığında onu <em>cicisbeo</em>’su (âşığı) olarak tutacağına söz verirken, Mösyö de Hanski’nin karşısında sadık eş rolünü oynar. Eşini ve onun milyonlarını gözden çıkaramaz, hatta özgür kaldığında bile uygun olmayan bir evlilik yapma konusunda tam olarak karar vermiş değildir. Davranışlarında hep bir niyet, bir hesap, titizlik ve tedbirlilik hissedilir; hatta Cenevre’de kendini Balzac’a bir iki kez teslim edişi bile, kendi Ben’ini özgürce, bilinçli olarak ve hiçbir şey düşünmeden bırakmasından çok bir sadaka, meraktan kaynaklanan ve hemen pişmanlık uyandıran isteksiz bir davranış gibi görünür. </p>
		<p>Sahtekârlıklar, kıskançlıklar, saman altından su yürütmelerle dolu bu ilişkiyle karşılaştırıldığında, sözümona ahlaksız Kontes Visconti çok daha yürekli, çok daha güçlü görünmektedir. Kendini büyük bir tutkuyla tamamen Balzac’a adamaya karar verdikten sonra <em>–Vadideki Zambak</em>’taki portresi bunun bir kanıtıdır– bütün Paris’in bunu öğrenip hakkında dedikodu yapması umurunda bile olmamıştır. Balzac’la birlikte kendi locasında boy gösterir, Balzac alacaklılarından nasıl kurtulacağını bilemediğinde onu kendi evine alır, <em>Les Jardies</em>’de onunla kapı komşusu olur. Kocasının karşısında sadık eş rolünü oynayıp tatsız komediler yaşanmasına meydan vermez ve Balzac nasıl kıskançlığa kapılıp onu sıkıntıya sokmuyorsa, o da uzaktaki rakibesinin aksine kendini küçük düşürecek hafiyelikler yapmaz, müsamahasız davranışlar ve insanın yüreğini daraltan kıskançlıklarla Balzac’a işkence etmez. Onu özgür bırakır ve maceralarına güler. Yalan söylemez ve diğerine yazdığı mektuplarda sürekli yapmak zorunda kaldığı gibi, onu tüm gayretiyle yalan söylemeye zorlamaz. Hanskilerin onda biri kadar bile zengin olmamasına rağmen, Balzac zor durumda kaldığında bazen iş bularak, bazen de nakit para vererek defalarca ona yardım etmiş, hem gerçek bir sevgili hem de bir arkadaş olmuştur. Kendini hiçbir çevreye, hiçbir gelenek ve hiyerarşiye tabi kılmayan, aksine sadece kendi açık ve özgür iradesiyle hayatın tadını çıkaran kadınların yapabileceği gibi her zaman cesur, açık ve özgür tavrını ortaya koymuştur. Kontes Visconti’nin bu açık tavrı, Balzac’ın bu ilişkiyi Madam de Hanska’dan gizlemesini de imkânsız kılmıştır elbette. Belki de sadece <em>Vadideki Zambak</em>’ta Lady Dudley’in tutkulu aşk sahnelerinin, kontesle yaşadığı ilk sarhoşlukların dolaysız aktarımı olduğunu inkâr edebilmiştir – “Hatta Madam Visconti’yi anlattığımız bile iddia edilmiyor mu?” diye yazar Madam de Hanska’ya, dünyanın kötülüğüne sözümona nahif bir şaşkınlık duyarak. Ancak Madam Hanska’nın mektuplaştığı Polonyalı ve Rus arkadaşlarının Wierzchownia’ya mektup yazıp açıkça ortada olan gerçekleri akla gelebilecek tüm ayrıntılarıyla bildirmesini önleyemez. Sonra “kuşku ve sitem dolu” mektuplar yağar elbette, ama hâlâ Mösyö de Hanski’nin öleceği ve ondan milyonlar kalacağı düşüncesini göz önünde bulunduran Balzac cesurca yalan söylemeye devam eder, kontesin yalnızca olağanüstü güvenilir mükemmel bir arkadaş olduğunu iddia eder. Samimiyetinden kuşku duyulmasın diye de “pek çok zor anda teselli bulduğu” bu arkadaşlığa büyük bir pişkinlikle övgüler düzer. Madam de Hanska’ya şöyle yazar:</p>
		<blockquote>
			<p>Sözünü ettiğiniz Madam de Visconti, ruhu bitmez tükenmez, bulunmaz iyiliklerle dolu, sevilmeyi en çok hak eden kadınlardan biridir. Oldukça hassas ve zarif bir güzelliği var ve hayata katlanabilmem konusunda bana yardım ediyor. Yumuşak başlı olmasına rağmen, görüşleri ve eğilimlerinde son derece sağlam, sarsılmaz ve amansız biri. İlişkilerinde çok güvenilir. Ama pek mutlu olamamış, daha doğrusu onun şartları ile kontun şartları taşıdıkları isme pek uygun düşmüyor...</p>
		</blockquote>
		<p>Ancak Balzac’ın bu övgü ağıdını yakmasının tek nedeni, bunu şöyle hüzünlü bir yakarışla bitirme isteğidir: “Ne yazık ki onu çok nadir görebiliyorum.”</p>
		<p>Balzac, yazdığı mektuplardan çok daha güvenilir bilgiler alan Madam de Hanska’nın, kendisine çok da fazla güvenmediğinin muhtemelen farkındadır. Ama içten içe bunu pek önemsememiş olmalıdır. Bu yıllarda “kutup yıldızı” parıltısını kaybetmeye başlamıştır, artık ulaşılmazdır, binlerce mil ötede Asya sınırlarında parlamaktadır. Ayrıca Mösyö de Hanski’nin sağlığı da son derece yerindedir ve uzun süre de bozulacak gibi görünmemektedir. Tarihte, yaşayanlar ölüler karşısında nasıl daha çok hak sahibi oluyorsa, aşkta da yakındakiler uzaktakilere bu açıdan baskın çıkar ve Kontes Visconti de yakındadır; genç, güzel, tutkulu, şehvetli bir kadındır, Balzac için her zaman hazır ve nazırdır, üstelik ona hiç rahatsızlık vermemektedir. Böylece Balzac, ilerleyen yıllarda gerçek yaşamını onunla sürdürürken, bir yandan da Madam de Hanska’ya gelecek kuşaklar için hayalî bir varoluş anlatmakta ve yazmaktadır.</p>
		<p class="gap-twice">Evelina de Hanska’nın en büyük hırsı ise Balzac’ı herkesten daha iyi anlayan, ona yol gösteren, danışmanlık yapan bir kadın olmaktır; edebiyat beğenisi, eleştirel yargı gücü sayesinde Kontes Visconti’ye yüz kat baskın çıkmış olmalıdır. Ama Kontes Visconti, Balzac’ın bir insan olarak nelere ihtiyaç duyduğunu çok daha iyi anlayabilen bir kadındır. Bitmek bilmeyen sorumluluklar altında ezilen, kovalanaduran sanatçının özgürlüğe ihtiyacı olduğunu hisseder. Bu şanssızlıklarla dolu 1836 yılının Balzac’a ne getirdiğine tanık olmuş, onun ne kadar yorgun olduğunu, bitkin düştüğünü, yüreğinin gevşeme ve uzaklaşma isteğiyle nasıl dolup taştığını görmüştür. Böylece diğeri gibi onu kıskançlıklarla kendine kenetlemek yerine dâhice anlama yeteneğiyle, Balzac’ı canlandırıp yeniden yaratıcı kılabilecek yegâne şeyi yapar: Bir İtalya seyahati düzenler, Castries düşesiyle yaşadığı şu talihsiz maceradan beri Balzac’ın öylesine tutkuyla arzu ettiği bir şeydir bu, üstelik bu seyahat Balzac’ı hiç masrafa sokmayacaktır.</p>
		<p>Kont Guidoboni-Visconti’ye annesi vasiyetinde, İtalya’da yerine getirilmesi zor taleplerde bulunmuştur. Basit bir pazarlık yapmaktan bile aciz, dünyadan elini eteğini çekmiş bu müzisyen, mirası için savaşmaktan vazgeçmiştir. Böylece kontes çok akıllıca bir çözüm bulur, daha doğrusu icat eder: Konta ticari konulardaki becerisini bildiği bu ortak arkadaşlarını sorunu halletmesi için İtalya’ya göndermesini söyler, iyi yürekli eşi de bunu kabul eder; Saché’den yeni dönen, alacaklılarından kurtulmak için nereye kaçacağını bilemeyen Balzac ise kuşkusuz çok sevinir. Noterde Balzac’a vekâletname çıkarılır, seyahat giderlerine ilişkin hesaplar da yapılır tabii. Böylece nihayet temmuz ayında Balzac posta arabasına biner ve uzun süreden beri hayalini kurduğu “aşk ülkesi”ne doğru seyahate çıkar.</p>
		<p>Kontes Visconti bu cömertliğine bir ikincisini ekler. Aşkının teminatı olarak görülebilecek Lionel Richard’ı henüz bir ay önce dünyaya getirdiğinden, bu seyahatinde Balzac’a eşlik etmemesi doğaldır. Ancak cömert duygularının kanıtı olarak daha da şaşırtıcı olan, Balzac’ın adının Marcel olduğunu söyleyen yol arkadaşına kesinlikle karşı çıkmamış olmasıdır. Kısa kesimli saçları olan bu hoş gençten Balzac’ın diğer arkadaşlarının o güne dek hiç haberi olmamıştır. Bu yol arkadaşı hakkında bilgi verebilecek tek kişi Balzac’ın terzisi Buisson’dur; kısa bir süre önce Balzac genç, esmer bir kadınla ona gitmiş ve kadın için bir erkek elbisesi ve gri bir redingot sipariş etmiştir. Kıyafetler genç kadının üzerine mükemmel oturmuş, ama keskin bir bakışın bu eksik eteği bulup çıkaramayacağı kadar da mükemmel uymamıştır; “aşk ülkesi”nde kendine macera aramaktansa Balzac, bu cesur maske oyunuyla seyahatini maceraya dönüştürmeyi seçmiştir.</p>
		<p>Çok meşgul olan Balzac hemen hemen bütün kadın arkadaşları ve ilişkilerinde olduğu gibi bu yeni sevgilisini de mektuplar yoluyla ağına düşürmüştür. Bu kadın da yine neredeyse bütün diğer kadın arkadaşları gibi evlidir ve onun da rahat bir kocası vardır. Nüfuzlu bir adliyecinin eşi olarak Madam Caroline Marbouty, Limoges’da can sıkıntısı içinde yaşamaktadır ve böylece Balzac’a, Fransa’nın hayal kırıklığına uğramış ve anlaşılmamış bütün kadınlarının baş avukatına romantik bir mektup yazmıştır. Balzac ise o dönemde, 1835’te Madam Marbouty’ye yanıt yazacak zaman bulamamıştır. Böylece Madam Caroline Marbouty onun yerine geçebilecek bir yedek arar. Alfabetik sırayla ilerleyerek Ba’dan sonra Be’ye gelip –tıpkı Castries düşesi gibi– Balzac’tan daha fazla yakınlık gördüğü Sainte-Beuve’de durur. Sainte-Beuve ona Paris’e gelmesini söyler ve o da gelir, hoş, ateşli ve genç bir kadındır. Ne yazık ki can sıkıcı ve fazla gösterişli olan Sainte-Beuve onun tarzı değildir ve onun için coşkulu bir sone yazmasının da Sainte-Beuve’e bir yardımı dokunmaz. Madam Caroline Marbouty bir kez daha diğer kapıyı çalmayı tercih eder ve Madam de Hanska başarısının ardından kendisinden genç kadınlara değer vermeye başlayan Balzac bu agresif Madam Potifar’a<a class="si-noteref epub-type_noteref" href="#f35" id="ref_f35">35</a> karşı kesinlikle Yusuf rolünü oynamaz. İlk ziyareti bile Batailles Sokağı’ndaki hanımefendilere özel o ünlü odada üç gece boyunca sürer ve bu taze, genç kadın Balzac’ın beğenisi ve arzularına o kadar uygun düşer ki, ona Touraine’e kendisiyle birlikte gelmesini teklif eder. Madam Marbouty farklı nedenlerden ötürü karar veremez.</p>
		<p>Ancak Saché’den döndükten sonra, diğer hanım arkadaşının parasıyla İtalya’ya gitmeyi teklif ettiğinde, Balzac’a, hizmetkâr kılığına girip ona eşlik etmekten büyük keyif alacağını açıklar; romantik bir ülkeye yapılan bir yolculuğun başından itibaren romantik olması gereklidir çünkü.</p>
		<p>Paris’teki arkadaşları arasında bu kılık değiştirme komedisine tanık olan yalnızca bir kişi vardır: Balzac’ı uğurlamak için Cassini Sokağı’na gelen Jules Sandeau birdenbire, saçları kısacık kesilmiş genç bir hanımın faytonla yanından geçtiğini ve açıkça mekânı çok iyi bildiğini gösteren hareketlerle Balzac’ın yatak odasına koştuğunu görür. Birkaç dakika sonra aynı odadan, üzerinde gri redingotu, elinde kırbacıyla zarif bir delikanlının çıkıp gülerek aynı merdivenlerden indiğini ve içinde sekiz günlük çamaşır ve acil durumlar için bir de kadın elbisesi olan küçük bir valizi posta arabasına yerleştirdiğini görünce, Jules Sandeau çevrede durmaksızın iffetin sanatsal yaratımda önkoşul olduğuna dair söylevler çekip duran arkadaşının bu yeni avına bıyık altından güler. Düzenlediği oyunun başarılı olmasından çocukça bir sevinç duyan Balzac da delikanlının ardından merdivenden inip onun yanına oturur ve bir dakika sonra, araba İtalya’ya doğru hareket eder.</p>
		<p>Güzel bir başlangıçtır bu ve bu <em>quiproquo </em>(kılık değiştirme) oyunu, seyahat sırasında tam Balzac’ın umduğu gibi, çok eğlenceli maceralar yaşanmasına neden olur. Genç Marcel’in dolgun redingotu ve bacaklarına iyice oturmuş gergin pantolonu Chartreuse Manastırı keşişlerinin gözünden kaçmaz ve bu tehlikeli cinsiyet üyesinin manastıra girmesine izin vermezler. Buna karşılık genç tanrıça yakınlardaki bir Alp nehrinde üzerinde sırf şu redingotla bir banyo alarak bunu telafi eder. <em>Tuhaf Öyküler</em>’in yazarı Balzac bu macerayı oldukça pahalıya öder ve genç çift, daha doğrusu Mösyö de Balzac ile oda hizmetkârı Marcel son derece tehlikeli bir hızla yolculuk yaparak Mont Cenis üzerinden Torino’ya varır.</p>
		<p>Aklı başında her insan, bu tehlikeli kılık değiştirme oyununa burada bir son verir ya da yasal olmayan ilişki sürdüren bir çifte yakışacağı üzere dikkati çekmemek için şehrin dışındaki bir misafirhaneye yerleşirdi. Ancak Balzac her şeyi en uç noktaya kadar vardırmaya bayılan biridir. Utanmadan şehrin en saygın oteline, kraliyet sarayının pencerelerinin tam karşısındaki <em>Hôtel de l’Europe</em>’a doğru yönelir ve kendisi ile yol arkadaşı için yan yana en güzel odaları tutar. <em>Gazetta Piemontese </em>ünlü yazarın gelişini hemen ertesi gün duyurur tabii. Bütün aristokrasi çevresi merakla Balzac’ı ve –kendisinin de belirttiği üzere– Avrupa’da en az eserleri kadar etkili ve ünlü olan bastonunu görmek ister. En seçkin ailelerin uşakları davetiyeler bırakmakta, herkes Balzac ile tanışmak için yarışmaktadır; hatta tanıdık aristokratlar aracılığıyla, bir gezi için krallık atları bile hizmetine verilir.</p>
		<p>Prensesler, kontesler, markizlerin duyduğu hayranlığa hiçbir zaman karşı koyamayan Balzac, Piemonte aristokrasisinin davetlerini gönülden kabul eder. Aylarca ve yıllarca sadece pis ve sevimsiz alacaklıları ile icra memurlarını kabul ettikten sonra, halktan olanların giremeyeceği saraylarda yabancı bir prensin tüm soyluluğu ve onuruyla karşılanmak gururunu okşar. Ancak içindeki şeytan onu, kılık değiştirip erkek kıyafeti giymiş küçük taşralı kadını seçkinlerin malikânelerine götürmeye ikna eder ve böylece Balzac kendi romanlarında bile daha keyifli olamayacak türden yeni bir kurgu yaratır. Aradan çok uzun zaman geçmez, salonlarda, genç Marcel’in, tıpkı Meyerbeer’in <em>Les Huguenots </em>adlı operasındaki adaşı gibi kılık değiştirmiş bir kadın olduğu hemen anlaşılır ve hiç kimse Balzac’ın yatağındaki piliçlerden birini kılık değiştirmiş halde salonlara getireceğine ihtimal vermediği için tuhaf bir dedikodu yayılır. Balzac’ın ünlü kadın meslektaşı George Sand’ın saçlarının kısa olduğu, sigara ve pipo içip pantolon giydiği ve gömlek değiştirir gibi sevgili değiştirdiği bilinmektedir. Çok kısa bir süre önce Alfred de Musset’yle birlikte İtalya’da olduğuna göre, bu kez Honoré de Balzac’la birlikte olmaması için bir neden var mıdır? Böylece zavallı Madam Marbouty, birdenbire çevresini, edebiyat üzerine konuşmak, mutlaka zekice sözler duymak ve mümkünse George Sand’ın elyazısı örneğini koparmak isteyen hanımefendi ve beyefendilerin sardığını fark eder.</p>
		<p>Böylece bu şaka, Balzac gibi bir adam için yavaş yavaş sıkıntılı bir hal almaya başlar ve bu karmaşık bilmecenin içinden çıkabilmek için tüm ince zekâsını ve becerisini kullanması gerekir. Marki Felix de Saint-Thomas’ya kılık değiştirme konusunu, tabii hemen ahlaki bir kılıfa büründürerek, itiraf eder.</p>
		<blockquote>
			<p>Bana güveniyor o; çünkü aslında tepeden tırnağa başka bir tutkunun etkisi altında olduğumu biliyor...</p>
		</blockquote>
		<p>Yine de Balzac skandala dönüşmeden bu şakaya son verme zamanının geldiğini hissetmektedir. Arkadaşları Viscontilerin işlerini son derece olumlu bir şekilde halleder ve şehirden alelacele ayrılır; oysa burada hayatında ilk kez ölçüsüz bir mutluluk yaşamıştır. Çalışmadan, yayıncılarla mücadele etmeden, düzeltmeler yapmadan geçen, alacaklılarından ve düşman meslektaşlarından uzak üç hafta! Gerçek dünyaya ilk kez donuk gözlerle değil, yaşama sevinciyle dolu gözlerle bakmıştır Balzac.</p>
		<p>Son istasyonlarından biri Cenevre’dir, kaderine damgasını vuran şehir. Castries düşesi onu burada reddetmiş, kendisi ise Madam de Hanska’yı burada ele geçirmiştir ve şimdi küçük Madam Marbouty ile kaygısızca ve neşe içinde yine burada uyumaktadır. Madam de Hanska’ya yazdığı mektuplara inanacak olsak, Balzac’ın Cenevre’de eski tatlı anıların peşinden sürüklenip hüzün gözyaşlarıyla yitip gidenleri düşünmekten başka bir şey yapmadığına inanmamız gerekirdi. Oysa gerçek çok daha az romantiktir, buna karşılık çok daha eğlenceli; başka zaman olsa Balzac tekrar işinin başına dönmenin sabırsızlığıyla posta arabasının atlarını öldüresiye hızlandırıp Cenevre’den Paris’e beş gün beş gecede hızla varacakken, bu kez ona heyecan dolu genç bir esmer güzeli eşlik ettiğinden, eve dönmek için kendine dolu dolu on gün ayırır. Her gece başka bir yerde mola verir. Bu geceleri sadece uzaktaki “kutup yıldızı”na yönelik duygulu ve hüzünlü düşüncelerle geçirdiğini düşünmek pek mümkün değildir.</p>
		<p class="gap-twice">Balzac 21 Ağustos’ta tekrar Paris’e varır ve büyülü dönem birdenbire son bulur. Kapıda icra memurlarının kâğıtları asılıdır, masanın üzerinde kucak dolusu ödenmemiş fatura durmaktadır. Daha oradaki ilk saatte, yayıncısı Werdet’nin iflasın eşiğinde olduğunu öğrenir. Bütün bunlar Balzac’ı şaşkınlığa ya da telaşa düşürecek gariplikler değildir; tattığı her özgürlük neşesine karşılık kaderin ona öfkeli bir yumruk savuracağını bilir ve bunu tekrar tekrar öğrenir. Kucak dolusu önemsiz can sıkıcı mektubun arasında siyah çerçeveli bir mektup bulur: Alexandre de Berny, Balzac’a annesinin 27 Temmuz’da öldüğünü bildirmektedir. Ve Balzac’ın bütün mektuplarından bu haberin onu ne kadar derinden, ne kadar çok sarstığı anlaşılmaktadır. Aslında aylar öncesinden böyle bir haber alacağını hissetmiştir Balzac; henüz seyahate çıkmadan önce “Dilecta”yı ziyaret etmiş ve onu, <em>Vadideki Zambak</em>’ta Madam de Mortsauf karakteriyle kendisine olan minnettarlığını dünyaya ilan etmesine sevinemeyecek kadar donuk bulmuştur. Madam de Berny ölüm döşeğindeyken Caroline Marbouty gibi önemsiz bir kadınla çıktığı aşk seyahatinde İtalya’da hiçbir şeyi umursamadan neşe içinde gezip durduğu, onun yanı başında olmadığı, son sözlerini duymadığı, kendisini herkesten daha güzel seven ilk kadın toprağa gömülürken Torino salonlarında her şeyden habersiz şakalaşıp güldüğü için nasıl bir utanç, nasıl bir acı duymuştur kim bilir. Hemen bir iki gün sonra Paris’ten ayrılır ve onun mezarını ziyarete gider; içinden bir ses ona yaşamının bir döneminin son bulduğunu ve ölen bu kadınla birlikte kendi gençliğini de gömdüğünü söylemektedir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f35"><a class="si-backref" href="#ref_f35">35</a><span class="si-footnote-text">. Tevrat’a göre, firavunun muhafız birliği komutanı Potifar’ın karısı Yusuf’u baştan çıkarmak istemiş, ancak Yusuf kabul etmemiştir. (Ç.N.)</span></div>
	</div>
</body>
</html>