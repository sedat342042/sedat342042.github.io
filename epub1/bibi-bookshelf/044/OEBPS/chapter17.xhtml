<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Balzac</title>
	<link href="main.css" rel="stylesheet" type="text/css"/>
<meta content="urn:uuid:dcffc02f-7b25-459b-8a28-374aabc4a2bd" name="Adept.expected.resource"/>
</head>
<body class="chapter epub-type_chapter">
	<div class="container html5_section">
		<h2><span class="inline">17</span> Sardinya’nın gümüş madenleri</h2>
		<p>1836 ve 1837, Balzac’ın yaşamında gerilimlerin, felaketlerin yılı olmuştur. Eğer Balzac’ın yaşamında herhangi bir şey normal ölçülerle takdir edilebilecek olsaydı, 1838’in nihayet bir dönüm noktası olacağı söylenebilirdi. Yazın Kontes Visconti, Balzac’ı sıkıştıran borçları karşılamıştı, neredeyse iki ay içinde tamamladığı <em>César Birotteau </em>ise Balzac’a o âna kadarki en yüksek kazancını sağlar. Kitabın salt tefrikası için ona nakit olarak 20.000 frank ödenir; bu, vergilerin olmadığı ve paranın değerinin hayli yüksek olduğu o dönem için muazzam bir meblağdır. Benzersiz çalışma gücü ve kullanılmamış malzeme birikimiyle Balzac, yılda kolayca 60.000 ila 100.000 frank kazanabilecek kadar revaçtadır. Sıkıntısız bir yaşam sürerek ve aşırı bir çalışma temposuna girmeksizin, borçları şimdi iki yıl içinde temizlenebilecek durumdadır. Romanlarının her geçen yıl daha çok para getirdiği, toplu eserlerinin basıma hazırlandığı ve tüm Avrupa’nın tanıdığı bir yazar olduğu bir anda, aşırı daralan yaşamını düzene sokmak için bundan daha iyi bir fırsat olamazdı. Ancak bir düzen tutturamamak, Balzac’ ın yaşamının derin anlamıdır, tam gökyüzü mavileşecekken, Balzac, haylazlıktan olacak –ki doğasının derinliklerindeki temel iradedir bu–, yeni fırtınaları hep kendine çeker. Tam gemi limanı gördüğünde, Balzac dümeni tekrar fırtınalı denize çevirir. Tam yaşamı bir düzene girecekmiş gibi olduğu yıl, ölçüyü kaçırdığı iki budalaca hareketiyle Balzac onu zorla yeniden düzensizliğe iter.</p>
		<p>Balzac’ın budalalıkları, onun kendi şahsına özgü tipik bir özelliğe sahiptir, başlangıçta her biri tamamıyla mantıklı görünür. Spekülasyonlarının hepsi sağlıklı, berrak gözlemlere dayanır, doğru ve tam olarak hesaplanmışlardır. Matbaa ve hurufat dökümhanesi, haleflerinin ispat ettiği üzere, son derece kazançlı işletmelerdir, <em>Chronique de Paris </em>ise bu kadar parlak çalışanlarla Paris’in önde gelen gazetelerinden biri haline gelebilecek durumdadır. Balzac’ın ticari işlerini ve kimi zaman da romanlarını berbat eden şey, tutkudan dolayı sabırsızca ve sabırsızlıktan dolayı tutkuyla bunları vakitli vakitsiz aşırı boyutlara vardırması ve hiçbir şeyi önceden düşünülmüş, ölçülü oranlarda tutamamasıdır. Fevkaladeliğe yükseliş, romanlarında gösterdiği dehanın bu dizginlenemez gücü, net, hatta titiz bir hesapla korkunç mukadderata dönüşür.</p>
		<p>Balzac’ın yeni tasarısı da başlangıçta bütünüyle mantıklıdır ve sanatçının samimi olduğu kadar anlaşılabilir de olan bir özleminden, kendisinin ve işinin nihayet arzu ettiği rahata ermesi özleminden kaynaklanır. Bütün yaratıcıların ebedi rüyası yıllardır hayallerini süslemektedir: İnsanlar tarafından rahatsız edilmeden tamamıyla içsel göreviyle uğraşabileceği, şehrin dışında yeşillik olan herhangi bir yerde küçük bir evdir bu, tıpkı Voltaire’in Villa Délices’si, Jean-Jacques Rousseau’nun Montmorency’si, Petrarca’nın Vaucluse’ü gibi. Henüz tanınmadan ve dikkat çekmeden yaşayabildiği ve gözlemleyebildiği sürece Paris, yetişmekte olan bir sanatçı için muhteşem bir yerdir. Şimdi ise kendisi gözlemlendiğinden, özel yaşamının tüm ayrıntıları gazetelere taşındığından, gazeteciler ve alacaklılarından biri diğerinin elini evin zilinden çekiştirdiğinden, Balzac kendi kişisel özgürlüğüyle kendisinin kısıtlandığını, zihinsel gücünün dağıldığını hissetmektedir. Neden o zaman daha fazla Paris’te kalsın ki? Yazı kurullarını, yayıncıları araması gereken zamanlar çoktan geride kalmıştır. Tıpkı Fransa krallarının imparatorluklarını Blois ve Versailles’dan yönetmeleri gibi, o da okurlarını ve basını belirli bir uzaklıktan yönetebilecek durumdadır. Öte yandan her yaz kâh Margonne’larda, kâh Carraud’lar ve diğer arkadaşlarının yanında misafir olarak kalmaktan yorgun düşmüştür. Her çiftçi, her sıradan emekli gibi, artık otuz sekiz yaşındaki Balzac da kendine ait küçük, mütevazı bir ev istemektedir. Paris’teki evinden vazgeçmeksizin Touraine’de çalışma atölyesi olarak bu tarz küçük bir köy evi, “La Grenadière” almaya uzun süredir niyetlidir. Ancak hiçbir zaman gereken parayı bir araya getirememiştir. Balzac artık tutumlu biridir –en müthiş maceraları hep bütçesini kısıtlamaya çalıştığında başlar– ve daha önce verdiği kararı değiştirir. Taşrada bir yazlığın ve Paris’te bir evin ne gereği var? Paris’in çevresinde doğal güzelliğe sahip, yaz kış oturabileceği, büyük şehrin insanı yoran isteklerinden yalıtılmış, ama yine de her an ticari bir iş ya da sırf kafasına dağıtmak için bile Paris’e gidebileceği bir yer daha iyi ve ucuz olmaz mı?</p>
		<p>Balzac’ın doğru yeri bulabilmek için uzun süre aramasına gerek kalmaz. Şeytani bir belleğe sahip olan bu adam, yaşamı boyunca sadece bir dakikalığına bile olsa bakışının ilgiyle takıldığı her tepeyi ve her evi hatırlayacaktır. Böylece önceleri Abrantès düşesini, daha sonraysa Kontes Visconti’yi ziyaret ettiği Versailles’a yaptığı sayısız yolculuklardan Sèvres Vadisi ile Ville d’Avray aklında kalmıştır. Burada,</p>
		<blockquote>
			<p>gölgelerin tüm bir İsviçre vadisinin kokusunu ve yeşilliğini yeniden bulabileceğini,</p>
		</blockquote>
		<p class="no-indent">düşünmektedir. Yorucu bir çalışmadan sonra Sèvres tepelerinden bakarak gözlerini açık alanlarda ve Seine Nehri’nin gümüş renkli yılansı kavisinde gezdirmek, komşu olarak sadece üzüm bağları, bahçeler ve tarlalar görmek ve yine de hükmetmeye yemin ettiği Paris’e yakın olmak, ne muhteşem bir şeydir. Burada sadece en gerekli olan şeylerle, işine tıpkı bir eldiven gibi uyan bir ev, üç aylık kira endişesinden onu sonsuz kadar uzaklaştıracak olan ucuz küçük bir ev inşa etmelidir.</p>
		<p>Balzac her zamanki gibi hemen karar vererek Madam de Hanska’ya yazdığı gibi bu <em>obscur village</em>’da (karanlık köy) “oldukça basit bir kulübe” satın almaya kalkışır. 1837 Eylülü’nde Valet çiftiyle sözleşme imzalanır, böylece Balzac sekiz ar ve yirmi sekiz santiarlık bir araziyi 4.500 franka satın alır. Balzac açısından düşünüldüğünde bu son derece küçük bir spekülasyondur ve salt ticari olarak bakıldığındaysa bütünüyle zekice bir hamledir. Yılda 50.000 ila 80.000 frank kazanan bir adam için, böyle iyi bir yerde bulunan bir toprak parçasına 4.500 frank ödemek, ciddi bir öneme sahip değildir; sekiz gün, on dört gün derken, giderler amorti edilir ve böylece yılların düşü de gerçekleşmiş olur.</p>
		<p>Ancak Balzac’ın paraya dokunduğu yerde, mirasını ikiye katlamak, dört katına, on katına çıkartabilmek için oyuncuya ihtiyacı olan şeytan işe karışır; Balzac bir parça toprağa sahip olur olmaz, elindekiyle yetinemez. Bir şekilde, Versailles’a uzanması planlanan demiryolunda Sèvres İstasyonu’nun, arsasının hemen alt kısmına kurulacağını öğrenir. Bir kez daha doğru bir sezgiyle Balzac, bu istasyonun yakınındaki arsaların kısa zamanda değer kazanacağını düşünür. Öyleyse arsa satın almalıdır! Böylece Balzac sabırsızlıkla ve elbette her türlü ölçüyü kaçırarak sağdaki ve soldaki arsaları, aceleci ve hırslı tavrıyla bu sabırsız adamın, istedikleri her fiyatı kendilerine ödeyeceğini kısa sürede fark eden küçük çiftçi ve mal sahiplerinden satın alır. Küçük eviyle ilgili düşünü çoktan unutmuş olan ve muhteşem parkında meyve ağaçlarının ve bütün kültür bitkilerinin hayalini gören Balzac, birkaç hafta içinde kimseye danışmadan, arsalara yakından bile bakmadan ya da bunları uzmanlara inceletmeden kırk ar satın almış ve 18.000 frankı sadece arsalara yatırmıştır. Hayalini kurduğu evin ise henüz tek bir taşı bile konmamış, tek bir ağacı dikilmemiş, tek bir duvarı örülmemiştir.</p>
		<p>Ama Balzac için borç olarak kaldıkları sürece, giderler gider değildir. Mülkiyet duygusunun verdiği hazla mest olmuştur; daha ev inşa edilmeden, parasının nasıl ödeneceğine niye kafa patlatacaktır ki? Üzerine yazdığı kâğıdı bir çırpıda 1.000 franklık basılı banknotlara çeviren kalemi, o sihirli alet ne güne duruyor? Hem –henüz hiç işlenmemiş– arsasında yetiştireceği meyve ağaçları bile tek başına bir servet değerindedir. Örneğin orada bir ananas plantasyonu kurulabilir? Uzak ülkelerden gemiyle getirtmek yerine, bu güzel sıcak güneşin altındaki seralarda ananas yetiştirmek, Fransa’da henüz hiç kimsenin aklına gelmemiştir. Doğru hareket edildiği takdirde, sadece bundan 100.000 frank –arkadaşı Théophile Gautier’ nin önünde bu hesapları yapmaktadır–, yani bu evin kendisine mal olacağı meblağın üç katını kazanabilecektir. Ayrıca bu ona hiçbir şeye mal olmayacaktır; çünkü sadık arkadaşları Viscontiler, bu parlak arsa alışverişine katılmaya rıza göstermişlerdir; kendisi ön tarafta yeni evceğizini yaptırırken, onlar da eski <em>chaumière</em>’i (kulübe) yeniden düzenleyecek ve karşılığında kendisine uygun bir kira vereceklerdir, yani endişelenecek bir şey yoktur! </p>
		<p>Gerçekte Balzac hiçbir şey için endişelenmez, endişe duyduğu bir şey varsa, o da bir işin çabucak sonuna gelmektir. Evini, romanlarında yazgıları yarattığı sabırsızlıkla düzenlemek ister. Bir işçi, duvarcı, marangoz, doğramacı, bahçıvan, ressam ve nalbur ordusu gelir. Her şeye aynı anda başlanır, şuraya acilen arsayı koruyacak bir duvar çıkılır, orada toprak Balzac’ın istediği tarzda bir <em>chalet </em>(kameriye) için kazılır, diğer yandan yollar açılır ve ayrılır, yine buraya kırk elma, seksen armut ve ispalya ağacı dikilir; <em>obscur village</em>’ın çevresi bir gecede Balzac’ın yaşamında kuvvetlendirici olarak ihtiyaç duyduğu bir karmaşa haline dönüşür. Tıpkı seyahatleri sırasında posta arabasını acele ettirip koşturduğu gibi, her hafta tepeye çıkıp işçilerin çalışmalarını hızlandırır. Her ne pahasına olursa olsun, 1838 ilkbaharında her şey bitmiş olmalıdır ve hatta Balzac meyve ağaçlarını da sonbahar yerine kendi öngördüğü bu tarihte meyve vermeleri için zorlamayı bile diler.</p>
		<p>Bu, kış ortasına değin haftalarca sürer. Duvarlar ve onlarla birlikte masraflar da yükselir. Balzac’ı yavaş yavaş bir huzursuzluktur alır. <em>César Birotteau</em>’nun parası toprağa gömülmüştür. Yayıncılar sağılmıştır, artık yeni bir avans vermemektedirler, kendi işiyse, yeni yuvasını beklemenin verdiği sabırsızlıkla bir türlü ilerlememektedir: Kendisi tarafından beyan edilen yasaya göre, bir iptila diğerinin gücünü emip bitirmektedir. Balzac bir zamanlar matbaada olduğu gibi, yine temelde küçük başlanan spekülasyonlardan üstesinden gelemeyeceği boyutların içine sürüklenmiştir. Böylece vaktiyle bir çılgınlığı daha büyük bir diğeriyle telafi edebilmek için matbaaya ek olarak hurufat dökümhanesini satın aldığı gibi, şimdi de onu arsa alışverişinden kurtaracak yeni bir işe girişir. 100.000 frank tutarındaki yeni borçlar tasarrufla ve kitaplar yazarak değil sadece tek bir hamlede bir milyon kazanarak karşılanabilir. Edebiyatla bir <em>fortune rapide </em>(hızlı mutluluk) kazanılamaz, yeni bir yol bulmak gerekir ve Balzac da onu bulduğunu sanmaktadır. Böylece Balzac eve ve bahçeye taşınacağı ilkbahar henüz gelmeden, ardında hiçbir iz bırakmaksızın Paris’ten kaçar, nereye gittiğini hiç kimse bilmez. Planını sadece şu şekilde açığa vurur:</p>
		<blockquote>
			<p>Özgür olacağım, artık hiçbir endişem kalmayacak, maddi kaygılarım olmayacak; zengin olacağım!</p>
		</blockquote>
		<p>Balzac’ın tek bir hamleyle milyoner oluşunun öyküsü, deyiş yerindeyse Balzac’a özgü boyutlarda bir çılgınlıktır ve bir romanda psikolojik olamayacak ve üstünkörü uydurulmuş olduğu düşünülerek reddedilecek kadar kulağa olasılıkdışı gelmektedir; bütün ayrıntıları belgelerle doğrulanmış olmasaydı, bir dehanın bu deli saçmalığını anlatmaya cesaret edilemezdi. Ama Balzac’ın yaşamında, sanatsal yaratılarında her durumu şaşmaz bir bakışla kavrayan ve derinlemesine gören tek ve aynı beynin, gerçeklik karşısında çocuksu ve nahif bir şekilde işlemesinin çelişkisi hiç bozulmadan tekrarlanır. Bir Grandet’yi, bir Nucingen’i anlatırken Balzac, bir hesap ustası ve aynı zamanda da benzersiz bir psikologdur; gerçekteyse her hantal düzenbazın avı olur ve cebindeki parasını kocamış bir lotarya düşkününden daha kolay kaptırır. Sanatçı olarak hâkim bir tavırla başa çıktığı aynı durum karşısında özel yaşamında cahil ve yola gelmez bir tavır sergiler; aynı beynin bu aynı andaki aydınlığı ve gölgelenişine ilişkin olarak, tüm yaşam öyküsünde, hazine avcılığı epizodundan daha parlak bir örnek neredeyse yok gibidir.</p>
		<p>Balzac 1836 yazında bu konu üzerine en dâhiyane novellalarından birini, novellacılığın hiç yok olmayacak bir mücevherini yazar: <em>Facino Cane. </em>Küçük burjuvalara özgü bir düğünde üç müzisyenin arasında klarnet çalan heybetli, seksen yaşlarında kör bir ihtiyarın dikkatini nasıl çektiğini, sihirli bakışıyla onun sırlarla dolu yazgısını hemen hissedebildiğini anlatır. Onunla sohbet etmeye koyulur, yaşlı klarnetçi ona güvenir, birkaç kadeh şarapla ateşlenerek Cane prens soyunun son üyesi olduğunu, bir zamanlar Venedik valiliği yaptığını ve yıllarını hapishanede geçirdiğini anlatır. Hapishane duvarlarından kaçarken, cumhuriyetin milyonlarca altın ve gümüşünün yığılı olduğu, tam yetkili temsilcilerin gizli hazine odasına düşmüştür. Hazinenin yerini sadece o bilmektedir, ama yıllarca süren zindan cezası yüzünden kör olduğundan, hazineyi bulabilecek durumda değildir, ama yerini tam olarak bilmektedir ve eğer biri onunla birlikte bir Venedik seyahatini göze alacak olsa, ikisinin birden dünyanın en zengin insanları olacağı kesindir. Böylece anlatıcının, yani Balzac’ın kolundan tutarak kendisiyle birlikte İtalya’ya gelmesi için ona yalvarır.</p>
		<p>Etrafındakiler deliye gülerler, diğer iki müzisyen bu hikâyeyi daha önce de dinlemiş ve inanmamışlardır; aynı şekilde 1836’da bu novellanın anlatıcılığına soyunan Balzac da Facino Cane’i Venedik’e kadar izleyerek onun seyahat masraflarını üstlenmeyi düşünmez. Bu fantastik alışverişle ilgilenmez ve onun mirasına konmayı denemeden, zavallı delinin körler evinde ölmesine izin verir. Bu kurgusal novellada Balzac, aklı başında her insanın davranacağı gibi, tamamıyla rasyonel davranır. Ama –henüz bir yıl bile geçmeden– önceden tahayyül ettiği epizot şimdi gerçekten de kendisine adım adım yaklaşırken, işler bambaşka bir seyir alır. Aslında her şey aynen tasarladığı gibi gerçekleşmektedir.</p>
		<p>1837 Nisanı’nda ikinci İtalya seyahatinden dönerken Balzac, Cenova’daki hastanede karantinada tutulma felaketine uğramıştı. Karantina en can sıkıcı şeylerden biri, duvarları olmayan bir tür hapishanedir – özgürsünüzdür, ama yine de özgür değilsinizdir, çalışamazsınız, gezintiye çıkamazsınız ve meşgale olarak geriye tek bir şey kalır, o da tesadüfi kader ortaklarıyla sohbet etmektir. Bu talihsiz arkadaşlardan biri, bu kez kör bir klarnetçi değil, Giuseppe Pezzi adında basit bir tüccardır. Balzac’ı tongaya düşürmek ya da bir spekülasyona sürüklemek gibi en ufak bir art niyet taşımaksızın, memleketinde daha nice hazinenin ele geçirilmeyi beklediğinden söz eder. Örneğin Sardinya’daki eski gümüş madenleri, Romalıların bunları tükenene kadar işlediği düşüncesiyle terk edilmiş vaziyette öylece durmaktadır. Gerçekte Romalılar yetkin olmayan teknikleriyle gümüşün ancak cüzi bir kısmını kurşunun içinden çıkartmayı becerebilirlerdi ve orada maden yığınları halinde değersiz olarak kalakalan cüruflar aslında modern bir tekniğin işleyebileceği yüksek bir gümüş yüzdeliğine sahipti. Bunun için gerekli ruhsatı alan –hiç şüphesiz bugün gülünç bir ücret karşılığında elde edilebilirdi– en kısa zamanda zengin olurdu.</p>
		<p>İyi niyetli Senyör Pezzi masa başında bu şekilde konuşup durur, kaldı ki anlattıkları da doğrudur. Gerçekte modern metalürji, karışık maden filizlerinden değerli madenler çıkartabilmeye yarayan çok daha farklı yüzdelikler bilmektedir ve iki bin yıl önce verimsiz olduklarından terk edilmiş sayısız maden ocağı, bugünün kazançlı işletmelerindendir. Ne var ki bu iyi niyetli Giuseppe Pezzi kıvılcımını ne tarz bir barut fıçısının içine fırlattığını bilmemektedir. Kendisine daha bir şey anlatıldığı anda hızla işlemeye başlayan zihniyle şeyleri istemdışı olarak somut bir şekilde gözünün önünde bulan Balzac, gri renkli kurşun cüruflarından gümüşün çözündüğünü, katmanlaşıp yüz binlerce, milyonlarca ve milyarlarca sıkıştırılmış sikke biçimini aldığını çoktan görür gibidir; salt düşüncesi bile onu kendinden geçirmeye yetmiştir. Bir çocuğa bir kadeh konyak içirmek gibi bir şeydir bu. İyi yürekli Pezzi’yi hemen ilk kimyagerlerden artakalanları araştırtması için sıkıştırır. Bu denli emin bir iş için sermaye bulmak, onun için çocuk oyuncağıdır –ateşli bir iyimser olan Balzac için teklif edilen her iş güvenlidir–, ikisi de kendi büyük payını güvence altına alıp zengin olacaktır, müthiş zengin. İyi niyetli Senyör Pezzi, Parisli bu yabancı beyin heyecan dolu coşkusundan şaşkına döner, ama Balzac’a bu olayla ilgileneceğine ve arzu ettiği maden numunelerini Paris’e yollayacağına dair söz verir.</p>
		<p>O andan itibaren Balzac, Sardinya’daki gümüş madenlerinin kurtuluşu olacağı ve sadece yeni evi <em>Les Jardies</em>’nin masraflarını değil, borçlarını da ödeyip onu nihayet özgür bir adam haline getireceği hezeyanıyla zehirlenmiştir. Kurgusal <em>Facino Cane </em>durumunda hazine avcısını bir delinin yerine koyarken, kendisi bu düşüncenin delisi haline gelmiştir. Şimdi sadece hızla <em>César Birotteau’</em>yu bitirmesi gerekmektedir, bu arada Senyör Pezzi de ona maden numunelerini yollamış olacaktır, hemen ardından sermaye ve uzmanlarla beraber bu büyük işe girişecektir!</p>
		<p>Ancak haftalar, aylar geçer; <em>César Birotteau </em>çoktan tamamlanmış, Mösyö Guiseppe Pezzi maden numunelerini henüz yollamamıştır. Balzac huzursuzlanmaktadır. Nihayetinde coşkulu konuşmasıyla orada milyonlarca franklık bir işin yattığı konusunda bu salağın dikkatini çeken bizzat odur, yoksa bu alçak herif şimdi kendisini katmaksızın ruhsatı tek başına mı almaya çalışmaktadır? Bunun bir tek yolu vardır: onu geride bırakarak Sardinya’da bizzat tetkik yaptırmak! Gelecekte milyonlarca frank getirecek bu işe girişebilmek üzere seyahat için gerekli olan birkaç yüz franklık yatırım sermayesi ne yazık ki eksiktir ve Balzac bu parayı zamanında bulmayı beceremez. Elbette arkadaşları Rothschildlere ya da diğer büyük finansörlere gidebilir ve planını sunabilirdi. Ama nahif, hatta her zamanki gibi aptal olduğu söylenebilecek Balzac, kendi ticari işleri söz konusuyken, Mösyö Pezzi’nin bu büyük sırrı sadece kendisine emanet ettiğine ve bunu birine çıtlattığı takdirde, <em>Sönmüş Hayaller</em>’de ucuz kâğıdın sırrının David Séchard’dan çalınması gibi, kendi fikrinin de büyük sermaye sahipleri tarafından çalınacağına inanmaktadır. Sadece Mösyö Carraud’ya güvenir. Zaman öldürmek için ara sıra deneyler yapan bu dürüst, rütbesi elinden alınmış subay, Balzac’ın uçsuz bucaksız hayal gücünde,</p>
		<blockquote>
			<p>“gelişigüzel alaşımlarla altın ve gümüşü diğer maddelerden ayırmayı sağlayan bir gizli yönteme sahip” büyük bir kimyacı olmuştur.</p>
		</blockquote>
		<p>İyi niyetli Carraud bu düşünceyi tartışmaya değer bulur; ancak ne beraber gitmeye ne de para yatırmaya heveslidir. Balzac bir tek yaşlı bir spekülatör olarak çıkınından hep para çıkartabilen annesinden birkaç yüz frank ödünç alabilir. Gerisini Dr. Nacquart ile terzisinden alır ve 1838 yılının Mart ayının ortasında Honoré de Balzac, gümüş madenlerini ele geçirmek için fiilen Sardinya’ya doğru yola çıkar.</p>
		<p>Bu seyahatin en saçma cinsinden bir Donkişotçuluk olduğu ve utanç verici bir şekilde son bulacağı ayan beyan ortadadır. Çünkü projenin gerçekleşmesi mümkün bile olsa –kaldı ki Balzac’ın sezgisi bir kez daha yanılmamıştır– hayatında hiç maden görmemiş bir yazar, sonuçlarını iki ya da üç günde nasıl değerlendirebilecektir? Balzac’ın yanında ölçüm aletleri yoktur ve olsaydı bile, büyüklüklerini ve yüzde değerlerini belirleyemezdi. Balzac gerçek bir uzmana danışmamıştır. Yeterli derecede İtalyanca bilmemekte, doğru düzgün anlaşamamaktadır. Kimseye güvenemediğinden, yanında tavsiye mektubu getirmemiştir, bilgi toplayabilmek için parası yoktur, ruhsat almak için hangi mercilere başvurması gerektiğini bilmemektedir, bilseydi bile ticari belgeleri ve öncelikle de sermayesi eksiktir. Gerçi şunları söylemektedir:</p>
		<blockquote>
			<p>Bu şeyden elime sadece bir numune geçse yeter.</p>
		</blockquote>
		<p>Ancak bu “şey” nerededir ve nedir? Her yanını çoktan çalılıkların kapladığı herhangi bir yerde yatan cüruf yığınları mıdır, yoksa göçük altında kalmış maden ocaklarındaki maden filizleri mi? Tecrübeli bir maden mühendisi bile, Balzac’ın bir tek kendi sihirli bakışına güvendiği böyle bir saptama için aylara ihtiyaç duyardı.</p>
		<p>Ancak Balzac’ın kendisi için ayırabileceği bir tek ay bile yoktur; çünkü onun için vakit nakittir ve hiç parası olmadığından elini çabuk tutması gerekmektedir. Başından itibaren Balzac’a özgü o alışılmış tempoyu harekete geçirir; Paris’ten Marsilya’ya uzanan mesafeyi beş gün beş gece boyunca uyumadan yolcu arabasının arabacı mevkiinde geçirir. Parası o kadar azdır ki, günde on kuruşluk süt ile beslenir. Ancak gerçeklik, Balzac’a özgü bu tempoya ayak uydurmaya gönüllü değildir. Marsilya’ya vardığında, yakın bir zamanda Sardinya’ya kalkacak bir geminin bulunmadığını öğrenir; sadece tek bir olasılık vardır: Korsika üzerinden dolanıp daha sonra, o da belki küçük bir sandalla Sardinya’ya geçmek.</p>
		<p>Bu, umutlarını kıran ilk darbedir; böylece beklentilerinin ateşi giderek sönen Balzac, dostu Madam Carraud’ya şu melankolik sözleri yazdıktan sonra Toulon’a doğru yola devam eder:</p>
		<blockquote>
			<p>Talihsizliğimden, birkaç gün içinde bir hayalden daha yoksun kalacağım. İnsanın başına hep aynı şey geliyor: Tam bir karara varmak üzere olduğu an, inancını kaybetmeye başlıyor.</p>
		</blockquote>
		<p>Alışılmışın dışında fırtınalı bir deniz yolculuğundan sonra Balzac, deniz tutmasından şiddetli ölçüde mustarip olarak Ajaccio’ya varır. Sabırsızlığı burada bir kez daha sınanır: Beş gün boyuna karantina altında kalır; çünkü Marsilya’da sözümona kolera salgını vardır ve bu beş günden sonra, bir sandal lütfedip de Sardinya’ya yelken açana dek beklemek zorunda kaldığından, birkaç günlük anlamsız bir zaman kaybı daha yaşar. Balzac, bu zamanı çalışarak değerlendiremeyecek kadar tedirgin ve yılgın olduğundan Ajaccio’da gezinip durur, büyük rakibi Napoléon’un doğduğu evi gezer ve kendisini ayartıp bu deli saçmasına iten Giuseppe Pezzi’ye lanet eder. Nihayet 2 Nisan’da bir mercan dalgıcının barakasında, yolda tutulan balıklardan başka besin almaksızın Sardinya’ya geçebilir. Alghero’da sabırsızlığını sınayan yeni bir zorunlu duraklama, yeni bir işkenceyle karşılaşır, yine beş gün karantina altında kalır. Sonunda 12 Nisan’da milyonlarını kıskançlıkla saklayan karaya ayak basabilir. Bütün bir ay boşa gitmiştir ve Balzac daha bir zerre gümüş tozu bile görmemiştir.</p>
		<p>O halde artık madenlere doğru yola koyulmalıdır! Sadece otuz kilometre ötede bulunmalarına rağmen, Romalıların zamanından bu yana bütün yollar kaybolmuştur. Balzac’ın yazdığına göre, halkı Polinezyalılardan ya da Hunlardan daha fazla kültüre sahip olmayan bu ülkede ne yol ne de araba vardır. İnsanlar yarı çıplak, paçavralar içindedir, evlerin ocakları, mola yerleri, meyhaneler yoktur. Yıllardır ata binmemiş olan Balzac, kendi yüz kiloluk ağırlığıyla on dört ila on beş saat kadar eyerin üzerinde sarsılarak ilerlemek zorunda kalır ve ardından Nurra’ya vardığında, tüm umutları tamamen yıkılır. Gümüş madenleri verimli olsa bile, artık onları satın alamayacaktır. Çok geç kalmıştır. Eski sofra arkadaşı Giuseppe Pezzi, Balzac’ın coşkusuyla ateşlenerek bu arada geçen yarım yıldan kasten yararlanmıştır. Gerçi ölümsüz bir roman yazmamıştır, kendine ananas bahçeli bir ev yaptırmamıştır, aksine krallığın emriyle terk edilmiş cüruf yığınlarını işletme hakkını kazanıncaya dek resmî makamları, saymanlıkları ve valilikleri sıkıştırıp durmuştur. Yani Balzac’ın seyahati tamamıyla boşuna olmuştur. Napoléon’un Waterloo’ya gitmek istemesi gibi, o da derhal Paris’e, “sevgili cehennemi”ne dönmeyi istemektedir. Ancak parası bu kadarına yetmez, Viscontiler adına kendisini Paris’e kadar götürecek olan parayı ödünç almak üzere daha Cenova üzerinden Milano’ya geçmesi gerekmektedir. Böylece bu seferki, prenslerin, kontların ve şatafatlı karşılamaların olmadığı hüzünlü bir durak olur. Bitkin ve kızgın, ama yine de gücüne bir halel gelmemiş olan ebedi müflis, haziranda yeniden Paris’e varır. </p>
		<p>Maceranın nihai sonucu: Balzac üç aylık çalışmasından olmuş, para kazanmak için boşu boşuna para harcamış, sağlığını ve sinirlerini anlamsız bir macera, daha doğrusu onun için anlamsız olan bir macera için boş yere tehlikeye atmıştır. Çünkü –trajik ironi– bütün projelerinde, matbaada, hurufat dökümhanesinde, <em>Les Jardies</em>’ deki arazi spekülasyonunda olduğu gibi, doğru hesaplar yapmış ve sezgisel bakışı onu yanıltmamıştır. Kendisini zengin edecek projeyle gerçekte başkaları zengin olmuştur. Kendisi için berhava olan cüruf yığınları olarak gördüğü gümüş madenleri birkaç on yıl sonra tam kapasite işler ve yükselişe geçer; 1851’de burada altı yüz on altı işçi çalışmaktadır, dokuz yıl sonra 1860’ta bu sayı iki bin otuz sekize çıkar, bir dokuz yıl sonraysa işçi sayısı dokuz bin yüz yetmiş biri bulur ve Minas d’Argentiera şirketi onun hayalini gördüğü nakdi, gerçek milyonları cebe indirir. Balzac’ın sezgileri hep doğrudur, ama bu sezgi kendini her zaman sadece sanatçıya ihsan eder ve kendi asıl etki alanını geçmeye çalıştığı an, onu yanıltır. Balzac hayal gücünü işe çevirdiğinde, ona yüz binlerce frank ve ayrıca ölümsüz eserler verir; ancak hayallerini paraya çevirmek istediğinde, sonucu sadece borç ve bununla birlikte on katı, yüz katı iş olur.</p>
		<p>Yola çıkmadan önce Balzac, dostu Madam Carraud’ ya kâhince şunu yazmıştır:</p>
		<blockquote>
			<p>Seyahatten korkmuyorum; ancak planım suya düşecek olursa, dönüşümden korkuyorum.</p>
		</blockquote>
		<p>Her dönüşte olduğu gibi, Balzac kendisini yine aynı şeylerin beklediğini bilmektedir: ihtarlar, faturalar, davalar, sitemler, talepler ve sonu olmayan bir çalışma; bütün bunlar bu kez ikiye, hatta ona katlanmış durumdadır. Bu kötü önsezilerin ortasında tek bir şey ona cesaret vermektedir: “Kaybedilmiş zamanı telafi edebilmek” için hemen bitmiş evine kaçabilecektir. Ancak yeni bir hayal kırıklığı yaşar. Hiçbir şey bitmemiştir. Arsası “çırılçıplak” tır, evin çatısı henüz çıkılmamıştır, mimarlar, duvarcılar, toprak işçileri çalışırken son derece uyuşuk davrandıklarından, o şimdi kendi işine bakamayacaktır; Balzac bir kez daha diğer insanların Balzac’a özgü tempoyla hareket etmediğini unutmuştur. Bunun üzerine sabırsızlıkla onların üzerine atılır, öfkesiyle onları hızlandırır ve henüz son kiremit yerleştirilmemiştir ki, yeni bir binada kalmasını sağlığı için zararlı bulan doktorunun yasağına rağmen, eve taşınır. Henüz mobilyaları Batailles Sokağı’ndan kurtarılıp bu tarafa getirilememiştir, çekiç ve testere sesleri gün boyunca henüz her yere yayılmakta, çünkü Kontes Visconti’nin bahçeli evi de a’dan z’ye yeniden düzenlenmektedir. Yollar çakıl taşlarıyla doldurulup asfaltlanmakta, arsanın çevresindeki duvarlar büyük bir gürültüyle ve vahim sonuçlar doğuracak bir aceleyle bitirilmektedir. Ancak iflah olmaz hayalperest Balzac, bu karmaşanın içinde bile tamamlanmış yaratının keyfini çıkartmaktadır; büyük bir hayranlıkla yeni yuvasını tasvir eder.</p>
		<blockquote>
			<p>Evim, güney cephesinden yüksekliği yarı yarıya kralın parkıyla sınırlanan Saint-Cloud Tepesi ya da Dağı’nın yamacında. Manzarası batıdan tüm Ville d’Avray’ı görüyor; güneyden baktığımda tepe boyunca ilerleyip Versailles Parkı’nın başladığı yere kadar uzanan Ville d’Avray yolunu görüyorum. Doğudaysa gözlerim Sèvres üzerinde gezinip ardında Paris’in yattığı o muazzam ufku içine alıyor. Büyük şehrin buğusu, Meudon ve Bellevue’nün ünlü bayırlarının sınırlarını örtüyor. Öbür yanda Montrouge düzlüğü ile Tours’a giden Orléans yolunu görüyorum. Kendine özgü bir ihtişam ve çekici tezatlarla dolu bir manzara. Hiçbir şekilde manzaramı kapatmaksızın, mülkümün hemen önünde, Ville d’Avray Vadisi’nden geçen Paris-Versailles treninin istasyonu bulunuyor. Böylece on dakikada on kuruş karşılığında Les Jardies’den Madeleine’e, Paris’in orta yerine kadar gidebiliyorum! Aynı seyahat bana Batailles, Chaillot ya da Cassini Sokağı’ndan en az kırk kuruşa patlar ve bir saat sürerdi. Uygun konumu dolayısıyla Les Jardies’nin alımı asla aptalca bir hareket olmayacaktır; mülkün değeri fevkalade artacaktır. Arazi yaklaşık yarım dekar büyüklüğünde, güney cephesi 150 ayak büyüklüğünde bir terasla kapatılıp duvarlarla çevrili. Henüz hiçbir şey dikilmedi; ancak sonbaharda bu küçük toprak parçasını bitkiler, çalılar ve güzel kokularla dolu gerçek bir cennet bahçesi haline getireceğiz. Paris ya da çevresinde parası karşılığında her şey satın alınabilir ve işte benim de yirmi yıllık manolyalarım, on altı yıllık ıhlamur ağaçlarım, on iki yıllık kavak ağaçlarım, kayınlarım, vb. olacak; sepetlerle gelecek ve bu yıl ürün verecek olan asmaların hepsi keseklerde kökleriyle birlikte taşınacak. Ya, medeniyet ne kadar muhteşem bir şey! Gerçi şu an için arazi henüz çırılçıplak. Mayısta ise şaşırtıcı bir görünüm kazanacak. Sebze, meyve bahçeleri, vb. için buna ek olarak yaklaşık iki dekarlık arazi daha almam gerekiyor. Bunun için 30.000 franka ihtiyacım var ve bu parayı kış boyu çalışıp kazanmayı düşünüyorum. Ev, tıpkı papağan kafesindeki çubuklar kadar dar ve dik: üst üste üç kat, her birinde tek bir oda. Bodrum katta yemek odası ve salon; birinci katta tuvalet ve yatak odası; ikinci katta benim çalışma odam. Bu mektubu size buradan gecenin bir yarısında yazıyorum. Katlar arasındaki bağlantı olarak taşınır merdivenlere benzeyen dar bir merdiven bulunmakta. Evin çevresini gezilebilecek kapalı bir galeri dolaşıyor. Galeri giriş katına kadar uzanıyor ve kiremitten yapılmış duvar ayakları tarafından taşınıyor. İtalyan yapımı izlenimini veren küçük pavyonun tamamı, kiremit kırmızısına boyalı, köşeleriyse yontma taşlarla örülü; ek bina ise merdiven boşluğuyla birlikte kırmızı renkte. Evde tam da bana yetecek kadar yer var. Saint-Cloud Parkı istikametinde altmış adım geriye gidildiğinde, çiftliğin binaları bulunuyor; bodrumda mutfak, hizmetçi odaları, kiler, vb. ile atların bulunduğu ahır, arabalık ve bulaşık bölmesi, banyo, odunluk, vb. yer alıyor. Birinci katta gerekirse kiraya da verilebilecek kocaman bir daire, ikinci katta ise uşakların odası ile arkadaşlar için bir misafir odası var. Ville d’Avray’ın kuyusu kadar ünlü bir kuyuya sahibim; çünkü ikisi de aynı yeraltı su kaynağından geliyor ve ayrıca mülkün her yanını da gezinti yolları sarıyor. Henüz odaların hiçbirinde mobilya yok; ancak zamanla Paris’teki tüm eşyalarımı buraya getirteceğim... Bir servet kazanana kadar burada kalacağım. Burası daha şimdiden, günün birinde inzivaya çekilebilmek için gerekli paraya sahip olur olmaz, günlerimi huzur içinde burada tamamlayacağımı düşünecek kadar hoşuma gidiyor. Ancak bundan sonra davullar ve fanfareler çalmaksızın tüm umutlarıma ve ihtiraslı planlarıma veda edeceğim.</p>
		</blockquote>
		<p>Balzac bunları söylemektedir. Oysa arkadaşları ile ziyaretçilerinin aktarımları bambaşkadır ve istisnasız güçlükle bastırılan bir kahkahanın o tatsız edasına sahiptirler; Balzac insanda coşku uyandıran laf kalabalığıyla mülkünün ihtişamından söz ettiğinde, en yakın, en iyi niyetli arkadaşları bile ciddiyetlerini korumakta hayli zorluk çekerler. Garip bir şekilde mimari teknik açısından Le Corbusier ve okulunun fikirlerini önceleyen bu küçük ev dikkat çekici bir biçimde boş bir kuş kafesini andırmaktadır. Balzac’ın cennet olarak hayal ettiği bahçede, sağda solda birkaç cılız meyve ağacı, dallarını gökyüzüne uzatmaktadır; balçıklı toprağın üzerindeyse henüz hiçbir ot yeşermemiştir. Ekim gelir, kasım gelir, gürültülü işçi kalabalığı hâlâ arsa üzerinde dolanıp durmaktadır; çünkü Balzac her gün yeni bir güzelleştirme işi icat etmektedir. Önce Paris’te muazzam bir kazançla satmayı düşündüğü ananasları için seralar planlar, sonra o güne dek bilinmeyen bir keskinlikte bir şarap üretebilmek için Tokay asmaları dikmeyi ister, sonra yeşil bir sarmaşığın girişe kadar uzanacağı ve üzerine muhteşem harflerle <em>Les Jardies </em>yazılmış taştan bir giriş kapısı ısmarlar. Bütün bunlarla eşzamanlı olarak Balzac, sevgilisinin peşi sıra “ıssız” ama gerçekte hayli gürültülü olan tepeye yakında gerçekten de gelecek Kontes Visconti için komşu evin düzenlenmesi işine de nezaret etmektedir.</p>
		<p>Yapı işçiliği için 43.000 frank, duvarcı için 4.000 frank, anahtarcı için bin, diğer ek arazilerin alımında harcanan on binlerce frank tutarındaki faturalar henüz ödenmemiştir. Cennet bahçesinde ipoteklere binen faiz yükünün dışında henüz hiçbir şey yetişmemektedir, felaket de işte tam bu sırada başlar.</p>
		<p>Balzac bu alışverişte Balzac’a özgü o sihirli bakışa fazlasıyla güvenmiş ve yine Balzac’a özgü o aceleye kendini fazlasıyla kaptırmıştır. Güzel bir manzara, çiçek açan meyve bahçeleri ile kızıl üzümlere ilişkin aceleci hayallerinin arasında, yumuşak kaygan balçıktan oluşan toprağı bir uzmana tetkik ettirmeyi ihmal etmiştir. Bir sabah bir gök gürültüsüyle uyanır ve pencereye koşar. Gökyüzü tamamıyla açıktır, fırtınadan eser yoktur. Gürleyen göğün değil, çöken pahalı istinat duvarının sesidir bu. Balzac çaresizdir.</p>
		<blockquote>
			<p>Sana, ruh ikizim –<span class="berling">diye yazar Zulma Carraud’ya</span>–, son sırlarımı da açabilirim. Çünkü ben korkunç bir sefaletin ortasında oturmaktayım. Les Jardies’nin bütün duvarları çöktü. Yapı ustasının hatası bu; temeli doğru düzgün atmadı. Tüm bunlar, onun suçu olmasına rağmen, kabak benim başımda patladı. Adamın tek kuruşu yok ve ben ona şimdiye dek tam 8.000 frank ödedim.</p>
		</blockquote>
		<p>Ancak Balzac bu duvarlardan vazgeçemez. Duvarlar Balzac için kendini dünyadan soyutlamanın simgesidir ve ondaki mülkiyet bilincini desteklemektedir. Böylece duvarı yeniden inşa etmek için yine işçilerin gelmesi gerekecektir; ve yine birkaç gün, birkaç yağmurlu gece ve yine o uğursuz gök gürültüsü... Yumuşak temel bir kez daha esnemiş, duvar bir kez daha çökmüştür. Buna yeni bir can sıkıntısı eklenir. Taştan çığın arazisine yuvarlandığı komşusu şikâyette bulunur ve onu dava etmekle tehdit eder. <em>Qui terre a, guerre a, </em>yani toprağın mı var, derdin var. Balzac <em>Köylüler</em><a class="si-noteref epub-type_noteref" href="#f39" id="ref_f39">39</a> adlı romanının konusu olan “mülk sahibinin sorunları”nı, tıpkı bir zamanlar <em>Sönmüş Hayaller</em>’de olduğu gibi, tıpa tıp ve buna ek olarak bir de tüm Paris’in bu kayba karşı duyduğu sevinci yaşamak zorunda kalacaktır. Bütün gazeteler dâhi bir mimar olarak Balzac’ın merdivenini unuttuğu evle ilgili fıkralarla doludur; ziyaretçiler gülerek geri döner ve yaşamsal tehlikeler atlatarak taş yığınının üzerinden nasıl tırmanmaları gerektiğini anlatırlar. Aslı ve uydurulmuşuyla bütün bu fıkralar, Balzac’ın ağaçları ve çiçeklerine oranla çok daha bereketli filizlenirler. Giderek daha fazla eve kapanıp kimseyi kabul etmemesi de hiçbir işe yaramaz; Cassini ve Batailles Sokağı’ndan eski sadık dostları olan icra memurları dar evinde sözümona Balzac’a biraz olsun yer açabilme niyetiyle odalardan en değerli mobilyalarını alıp götürmek için taşlı tepeye uzanan yolu çıkmaya üşenmezler. Balzac’ın sadece manzarası ve işi için yaşamak istediği, inzivaya çekilmeyi tasarladığı bu yerde de eski oyun başlar. Ne zaman şüpheli bir yabancının yaklaşmakta olduğu haberini alsa, sadık dostlarının ziyaretlerinin keyfini kaçırmak için, değerli eşyalarını karşı taraftaki sevgilisine taşır. Balzac’ın “papağan kafesi”nde bir çalışma masası, demir bir yatak ve birkaç değersiz mobilyadan başka hiçbir şey bulamayan icra memuru hayal kırıklığıyla geri çekilip de ortalık yeniden durulduğunda, iyi parçalar kahkahalar arasında yeniden öbür tarafa taşınır.</p>
		<p>Balzac’a çocuksu bir neşe katan ve ömür boyu süren savaşımındaki tek eğlencesi olan alacaklılarla bu oyun birkaç ay süreyle başarılı olur. Bununla birlikte sonuçta belki de onun kendi romanlarından, dalavereci borçluları yakalama sanatını öğrenmiş olan gerçek bir Gobseck’e çatar. Bu tefeci, skandal düşkünü Paris’e tam eğlence olacak bir şikâyette bulunur: Üstelik ne Balzac ne de onun sevgilisine yönelik, tamamıyla çaresizlik içindeki boynuzlu koca Kont Guidoboni-Visconti’ye yönelik bir şikâyettir bu. Buna göre Kont,</p>
		<blockquote>
			<p>bir yandan yataklık ederek Mösyö de Balzac’ın mobilyalarının bir kısmını güvence altına almış, diğer yandan da söz konusu mobilyaların Les Jardies arazisinden taşınması işlemine iştirak etmiştir. Ayrıca Mösyö de Balzac’ın alacaklılarından, onların taleplerinin teminatını teşkil eden hatırı sayılır değerlerin kaçırılmasına kasten hizmet etmiştir. Böylece onları kendisinin karşılaması gereken zararlara sokmuştur.</p>
		</blockquote>
		<p>Böylece Les Jardies rüyası sona erer. Balzac pes eder. “Kulübe” ona 100.000 franka, yani Champs Elysées Bulvarı’ndaki bir evin ederinden daha fazlasına mal olmuştur. Ayrıca Kontes Visconti de usanmıştır; sürüp giden parasal sorunlar onunla Balzac arasındaki ilişkiyi nihai olarak zedelemiştir ve sonunda kontes, Les Jardies’yi terk eder. Balzac ise “<em>propriétaire</em>” (mülk sahibi) olma hezeyanına büsbütün veda edip etmeyeceğine tam olarak karar veremez. Birkaç yıl sonra zaferle geri dönebilme umuduyla, bir kez daha, bu kez 15.000 franklık bir sözde satış dolambacına gitmeyi dener. Ancak bu hayal de diğerleri gibi gerçekleşmez. Bir kez daha saklanabileceği yeni bir yer arayışına girmek zorunda kalır. Passy Sokağı’ndaki bir evde bir daire bulur. Tüm evlerinden günümüze kadar kalan, bugün de bildiğimiz ve <em>la maison de Balzac </em>(Balzac’ın evi) olarak değer verdiğimiz tek ev burasıdır.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f39"><a class="si-backref" href="#ref_f39">39</a><span class="si-footnote-text">. Balzac’ın 1844’te yayımladığı ve sağlığında tamamlayamadığı eser, <em>Köy Yaşamından Sahneler</em>’de yer alır. (Ç.N.)</span></div>
	</div>
</body>
</html>