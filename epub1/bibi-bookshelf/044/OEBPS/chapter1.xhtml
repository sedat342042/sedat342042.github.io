<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Balzac</title>
	<link href="main.css" rel="stylesheet" type="text/css"/>
<meta content="urn:uuid:dcffc02f-7b25-459b-8a28-374aabc4a2bd" name="Adept.expected.resource"/>
</head>
<body class="chapter epub-type_chapter">
	<div class="container html5_section">
		<h2><span class="inline">1</span> Çocukluk dönemi trajedisi</h2>
		<p>Bitmez tükenmez hayal gücünün sayesinde dünyevi olanın yanına tamamen kendine özgü ikinci bir evren daha yerleştirme gücünde olan Balzac gibi bir dâhinin, kişisel yaşamının başarısız dönemlerinde kuru gerçekliğe katı bir biçimde bağlı kaldığı pek görülmeyecek; her şey onun bağımsızca değişiklikler yapan keyfî iradesine tabi olacaktır. Yaşamının pek çok döneminde başına buyruk değişiklikler yapma isteği, kentsoylu bir varoluşun aslında değiştirilemez olan temel bir gerçekliğinden, isminden bile anlaşılabilir. Yaklaşık otuz yaşlarındayken Balzac bir gün dünyaya, adının Honoré Balzac değil, Honoré “de” Balzac olduğunu ilan eder; dahası bu soyluluk unvanını taşımaya başından beri hakkı olduğunu öne sürer. Babası yalnızca çok yakın akrabaları bir araya toplandığında Galyalı köklü bir derebeyi ailesi olan Balzac d’Entrague ailesiyle uzaktan akraba olma ihtimali üzerine atıp tutuyorken, hayal gücü geniş oğlu, inanılması mümkün olmayan bu varsayımı meydan okurcasına yücelterek tartışmasız bir gerçeğe dönüştürür. Mektuplarını, kitaplarını “de” Balzac olarak imzalar, hatta onu Viyana’ya götüren arabanın üzerine d’Entrague’ların soyluluk armasını yaptırır. Kendi kendisini böylesine kaba ve anlamsız bir tavırla soyluluk payesiyle donattığı için, ondan hoşlanmayan meslektaşlarının alay konusu olsa da, o, gazetelere verdiği beyanatlarda hiç çekinmeden, kendisi doğmadan çok önce de babasının soylu bir kökenden geldiğini gösteren resmî belgeler olduğunu iddia eder, dolayısıyla Balzac’a göre doğum belgesindeki soyluluk unvanı, en az şu Montaigne’inki veya Montesquieu’nünki kadar geçerli olmalıdır.</p>
		<p>Ne yazık ki bizim samimiyetsiz dünyamızda, yazarların o muhteşem canlılık ve güzellikteki efsanelerine karşı kupkuru gerçeklerle dolu belgelere kin yüklü, sorgulayıcı bir düşmanlık hâkimdir; Balzac’ın büyük bir coşkuyla söz ettiği şu doğum belgesi ne yazık ki Tours kentinin arşivlerinde yer almaktadır, ne var ki isminin yanında, aristokratlığın simgesi “de”nün tek bir harfi bile yoktur. Tours’un zabıt kâtibi 20 Mayıs 1799’da resmî ve açık bir ifadeyle şunları kayda geçirmiştir:</p>
		<blockquote>
			<p>Fransa Cumhuriyeti’nin yedinci yılının ikinci Prairial’inde<a class="si-noteref epub-type_noteref" href="#f3" id="ref_f3">3</a> olduğumuz bugün, l’Armée d’Italie Sokağı, Chardonnet Bölgesi No: 25’te ikamet eden Bernard-François Balzac adlı mülk sahibi vatandaş, oğlunun doğumunu bildirmek üzere, ben nüfus memuru Pierre-Jacques Duvivier’ye başvurmuştur. Adı geçen Balzac, doğan çocuğa Honoré Balzac adının verildiğini ve çocuğun dün sabah saat on birde, başvuru sahibinin evinde doğduğunu bildirmiştir.</p>
		</blockquote>
		<p>Yine aynı şekilde ne babasının ölüm ilanında ne de ilk kızının evlenme ilanı gibi diğer belgelerde bu soyluluk unvanından söz edilmektedir, dolayısıyla bu büyük romancının soy kütüğüne ilişkin tüm iddiaları, gerçek olmasını dilediği temelsiz bir arzu olmaktan öteye gidememiştir.</p>
		<p>Balzac’ın karşısında belgelerin haklılığı, hiçbir kuşkuya yer bırakmasa da, yine de iradesi, yanıp tutuşan yaratıcı iradesi bu soğuk yüzlü resmî kâğıtların karşısında muzaffer bir edayla haklı olduğunu iddia edecektir; sonradan yapılan tüm düzeltmelere karşın, kurmaca olan, her zaman tarihe üstün gelecektir. Fransa krallarından hiçbiri Balzac’a ya da atalarından birine bir soyluluk unvanı bahşetmemiş olmasına rağmen, sonraki kuşaklar, bu en önemli Fransız romancısının ismini, onun arzusuna riayet ederek Honoré de Balzac olarak kabul etmiştir; Honoré Balzac ya da Honoré Balssa olarak değil.</p>
		<p>Ne de olsa yoksul atalarının gerçek soyadı Balssa’dır, Balzac değil, de Balzac ise hiç değil; şatoları yoktur, gelecek kuşaklarda bu aileden çıkacak şairin arabasına yaptırabileceği bir soyluluk armaları da yoktur; parlak zırhlarla ata binmemiş ve romantik turnuvalarda kılıç sallamamışlardır; aksine her gün düzenli olarak inekleri otlamaya götürmüş ve Languedoc topraklarında tarla açarken kan ter içinde kalmışlardır. Balzac’ın babası Bernard-François, Cannezac yakınlarında küçük bir köy olan La Nougayrié’de sefalet içindeki bir kulübede, 22 Haziran 1746’da, oraya yerleşmiş birçok Balssa’dan biri olarak doğmuştur. Bu Balssalardan yalnızca biri herkes tarafından çok iyi tanınmaktadır, bunun da nedeni son derece manidar bir olaydır: Honoré’nin üniversiteden ayrıldığı 1819 yılında, babasının elli dört yaşındaki erkek kardeşi, hamile bir köylü kızını öldürdüğü şüphesiyle tutuklanmış ve yaşanan oldukça sansasyonel bir sürecin ardından ertesi yıl giyotinle idam edilmiştir. Balzac’ın kendini soylu biri gibi gösterip farklı bir kökenden geldiğini uydurmasının başlıca nedeni, babasının bu kötü ün sahibi erkek kardeşinden mümkün olduğunca uzaklaşma isteğiydi belki de.</p>
		<p>Balzac’ın babası Bernard-François, on bir çocuğun en büyüğü olarak, sıradan bir toprak işçisi olan babası tarafından din eğitimi almaya yönlendirilir; köy papazı ona okuma yazma, hatta biraz da Latince öğretir. Ancak bu güçlü kuvvetli, canlı ve hırslı delikanlı, papazlar gibi, başının tepe kısmındaki tüm saçları kazıtmaya, cinsel ilişkiye girmemek için zorla yemin etmeye pek hevesli değildir. Bazen bir noterde kâtiplik yapıp işlere yardım ederek, bazen de üzüm bağında çalışıp saban sürerek kendi köyünün topraklarında bir süre boyunca zaman öldürür; ancak yirmi yaşına gelince bir daha geri dönmemek üzere kaçıp gider. Oğlunun romanlarında olağanüstü bir çeşitlilik içinde anlattığı o taşralı inadıyla Paris’e yerleşir; başlangıçta Paris’te kariyer yapmak isteyen, kimsenin dikkat etmediği sayısız gençten biridir, hangi yolla ve meslekle kariyer yapacağını kendisi de bilmemektedir. Sonraları –kendini kanıtlamış bir taşralı olarak– XVI. Louis’nin hizmetinde Kraliyet Konseyi’nde sekreterlik yaptığını, hatta kralın avukatı olduğunu söyleyen öyküler uydurmaya hevesli bu ihtiyar adamın iddialarının palavradan başka bir şey olmadığı ve kralın almanaklarında benzer bir görevde ne bir Balzac ne de Balssa adının geçtiği ortaya çıkar. Diğer pek çokları gibi, bir işçi ailesinden gelen bu gencin de yükselmesi ancak devrimle birlikte mümkün olur, Paris devrimci belediye meclisinde memur olarak çalışmaya başlar. Daha sonra ordu tedarikçisi olduğunda, bu eski görevi hakkında konuşmaktan kaçınacaktır. Görünüşe göre, orada faydalı ilişkiler kurmayı başarmış ve ileride oğluna miras bırakacağı para için yanıp tutuşan bir sezgiyle, savaş döneminde ordunun en fazla para kazanabileceği bölümüyle çalışmayı seçmiştir: savaş gereçleri ve levazım bölümü. Bir ordunun levazım bölümüyle çalışan bir insanın karşısına tefeciler ve bankacılarla ilişki kurmak için asla kaçırılmayacak altın gibi fırsatlar çıkabilmektedir. Karanlık işler ve ilişkilerle geçirdiği otuz senenin ardından Bernard-François, bir gün her şeyi yeniden tersyüz ederek Paris’te Daniel Doumerc’in bankasına başsekreter oluverir.</p>
		<p>Baba Balzac elli yaşına geldiğinde nihayet büyük bir başkalaşım geçirir –oğlu bunu ne kadar da çok anlatmıştır!– ve huzursuz, hırslı bir çulsuz olmaktan çıkıp sonunda hali vakti yerinde bir yurttaş, kalburüstü “cemiyet”in giderek daha da saygıdeğer hale gelen bir üyesi olmuştur. Bir miktar birikmiş sermayesi ve güvenli işi sayesinde, küçük burjuvalıktan büyük burjuvalığa (ve sonraları büyük burjuvalıktan –arzu edilen en son basamağa– rantiyeliğe) geçebilmek için gerekli bir sonraki adımı ancak şimdi atabilecektir: Evlenecektir, üstelik de varlıklı ve iyi bir burjuva ailesinden bir kızla evlenecektir. Elli bir yaşında, sağlıklı, boylu boslu, aynı zamanda usta bir palavracı ve deneyimli bir çapkın olan bu adam, bankadaki amirlerinden birinin kızına göz koymuştur. Anne Charlotte Sallambier, gerçi ondan otuz iki yaş küçük ve biraz da romantik arzulara sahiptir, ama iyi yetiştirilmiş, inançlı bir burjuva kızı olarak, kendisinden oldukça yaşlı olan, ama paradan anlayan Balzac’ı iyi bir kısmet olarak gören anne babasının öğüdünü dinler. Baba Balzac evlenir evlenmez, bankada sıradan bir memur olarak çalışmanın onuruna yakışmadığını, üstelik az para getirdiğini düşünmeye başlar. Napoléon’un komutasındaki bir savaş, çok daha kolay para kazanabileceği kârlı bir gelir kaynağı gibi görünmektedir. Böylece eski bağlantılarını tekrar devreye sokar ve karısının çeyizinin güvencesiyle 22. Tümen’in tedarikçisi olarak Tours’a taşınır.</p>
		<p>İlk oğulları Honoré’nin doğduğu bu tarihlerde (20 Mayıs 1799’da) Balzac’lar artık varlıklı insanlardır ve saygın yurttaşlar olarak Tours’un yüksek burjuvazisine kabul edilmişlerdir. Bernard-François’nın işleri görünüşe göre iyi para getirmektedir; çünkü sürekli olarak hem para biriktiren hem de borsada oynayan aile, kendini iyice göstermeye başlamıştır artık. Honoré doğar doğmaz, küçük l’Armée d’Italie Sokağı’ndan ayrılarak kendi evlerine taşınırlar; Napoléon seferlerinin altın çağının devam ettiği 1814 yılına değin, taşralılar için bir lüks olan araba sahibi olmak ve çok sayıda hizmetkâr çalıştırmak gibi avantajların keyfini sürerler. Kalburüstü cemiyet, hatta aristokratlar bile, eskiden köyde sadece bir kulübesi olan, kızıl belediye meclisinin eski üyesinin oğlunun evine sürekli gidip gelmektedir artık. Bunların arasında, daha sonra Balzac’ın <em>Esrarlı Bir Vaka</em>’da esrarengiz bir biçimde kaçırılmasını ayrıntılı olarak anlatacağı Senatör Clément de Ris, yazarın en zor anlarında ondan desteğini ve yardımını esirgemeyen Pommereul baronu ve Mösyö de Margonne da vardır. Hatta Baba Balzac kentle ilgili işlerde de söz sahibidir, hastaneyi yönetir ve bütün kararlarda onun fikrine danışılır, soylu bir kökenden gelmemesine ve karanlık geçmişine rağmen, önemli sınıfsal değişimlerin yeşerdiği kargaşalarla dolu bu dönemde kusursuz, saygın bir kişi olup çıkar.</p>
		<p>Baba Balzac’ın böylesine itibar görmesi her açıdan anlaşılabilir bir şeydir. Kendisiyle, başarılarıyla ve tüm dünyayla barışık, neşeli, kaba saba babacan bir adamdır. Bir aristokrat gibi konuşmayı bilmez, küfürleri büyük bir keyifle taramalı tüfek gibi art arda yağdırır ve abartılarla süslediği anılarını anlatmaktan kendini alamaz –<em>Tuhaf Öyküler</em>’in bazılarını oğluna da anlatmış olmalıdır–, doğrusu olağanüstü bir anlatıcıdır, gerçekleri bir sürü palavrayla süslese de aslında iyi niyetli ve babacandır. Öte yandan kendisini duruma göre imparatora, krala ya da cumhuriyete adayabilecek kadar da kurnazdır, iyi bir eğitim almamıştır, yine de hem sağa hem de sola eğilimi vardır, kaldı ki çevreden öğrendiği ve okuduklarıyla bir bakıma evrensel eğitim almış da sayılabilir. Hatta <em>Mémoire sur le moyen de privenir les vols et les assasinats </em>(Hırsızlık ve Cinayeti Önleme Yolları Üzerine Araştırmalar) ve <em>Mémoire sur le scandaleux désordre causé par les filles trompés et abandonnées </em>(Kandırılmış ve Terk Edilmiş Kızların Yarattığı Skandallar Üzerine Araştırmalar) gibi birkaç küçük elkitabı bile yazmıştır. Baba Goethe’nin İtalya güncesi Johann Wolfgang’ın <em>İtalya Seyahati</em>’yle nasıl boy ölçüşemezse, bunlar da doğal olarak büyük oğlunun kitaplarıyla boy ölçüşemeyecek türden eserlerdir. Son derece sağlıklı, tamamen kaygısız ve yaşama sevinciyle dopdolu Baba Balzac, yüz yaşına kadar yaşamaya kararlıdır. Altmış yaşından sonra, evliliğinden olan dört çocuğuna, evlilikdışı birkaç çocuk daha eklemiş, seksenine geldiğindeyse kasabada bir kızı hamile bırakmakla itham edilmiş ve itibarı zedelenmiştir. Bir kez olsun evine doktor girmemiştir. Bu herkesten uzun yaşama isteği, iştirakçilerden biri öldüğünde gelir payının geride kalanlar için arttığı Tontine Lafarge’daki bir hayat sigortasıyla daha da belirginleşmektedir. Oğlunun, yaşamdan bin türlü sanatsal biçim yaratmak için kullandığı şeytani gücü, Baba Balzac sadece kendi yaşamını sürdürmek için kullanır; ne var ki ortaklarını tam geride bırakmayı başardığı ve gelir payı 8.000 franka yükseldiği sırada, seksen üç yaşındaki bu adam saçma sapan bir kazanın kurbanı olur. Yoksa o güçlü iradesi sayesinde, tıpkı oğlu Honoré gibi o da imkânsız olanı gerçekleştirebilirdi.</p>
		<p class="gap-twice">Honoré de Balzac babasından aldığı canlı bir mizaç ve hikâye uydurma zevkinin yanı sıra, annesinin de duyarlılığını almıştır. Kocasından otuz iki yaş küçük olan Anne Balzac isteyerek evlenmiş olmasına rağmen, kendini sürekli mutsuz hissetmek gibi vahim bir özelliğe sahiptir. Karısının huysuzluklarına ve hastalık hastası olmasına aldırmayarak keyfinin kaçmasına asla izin vermeyen Baba Balzac neşe içinde kaygısızca yaşamını sürdürürken, Anne Charlotte Balzac isterinin tüm hallerini yaşayan, daima kırılgan ve acılar içinde olan bir insan tiplemesi ortaya koyar. Evde kimsenin onu yeterince sevmediğini, yeterince düşünmediğini ve ona yeterince değer vermediğini hissetmektedir; sürekli olarak, kendisinin büyük fedakârlıklarına karşılık çocuklarının yeterince minnettarlık duymadığından yakınmaktadır; “iyi niyetli” önerileri ve ağlamaklı yakarışlarıyla, artık tüm dünyanın tanıdığı bir yazar olan oğluna, yaşamının sonuna kadar eziyet etmekten vazgeçmeyecektir. Öte yandan eğitimsiz, kafası çalışmayan bir kadın da değildir. Genç kızlığında Banker Doumerc’in kızına nedimelik etmiş ve bu çevrede bazı romantik eğilimler kazanmıştır. Bütün bu yıllar boyunca gerçek edebiyat eserlerine büyük hayranlık beslemiş, sonraları Swedenborg’a ve başka mistik yazılara özel bir ilgi duymaya başlamıştır. Ancak kısa bir süre sonra, içten içe duyduğu bu idealist eğilimler, ailesinden devraldığı maddi kaygılarla gölgelenir. Tuhafiyecilik yaparak tükenmez bir hırsla cebini kuruş kuruş dolduran Parisli tipik bir küçük burjuva ailesinden gelen Anne Charlotte Balzac, alt tabaka burjuvazisinin tüm dar görüşlü ve küflenmiş dürtülerini yeni ailesine taşıyacak; özellikle de küçücük şeylerde cimrilik yaparken gözünü kârlı yatırımlardan ayırmama özelliğini de beraberinde getirecektir. Anne Charlotte Balzac için çocuklarla ilgilenmek, onlara para harcamanın bir hırsızlık, para kazanmanın ise en büyük erdem olduğunu, hatırı sayılır bir “mevki” sahibi olmayı –ya da kızlara iyi bir evlililik yapmayı– öğretmek, özgür kalmalarına izin vermeyip gözlerini üstlerinden ayırmamak demektir. Ama işte tam da bu sürekli, can sıkıcı kaygılı hali ve onların mutlu olması için gösterdiği bu rahatsız edici çabasıyla, tüm “iyi niyeti”ne rağmen, bütün aileyi yıldırır. Yıllar sonra artık bir yetişkin olduğunda bile Balzac, çocukken annesinin daha sesini duyar duymaz dehşete kapıldığını anımsayacaktır.</p>
		<p>Coşkulu, iyi niyetli ve tutkulu çocuklarının her türlü şefkat isteğini soğuk bir tavırla reddeden, her zaman huysuz ve tutuk biri olan annesinden dolayı Balzac’ın nasıl acı çektiği, bir mektubundaki haykırıştan da anlaşılabilir: “Benim hiçbir zaman bir annem olmadı.” Anne Charlotte Balzac’ı ilk çocukları Honoré ve Laure’dan içgüdüsel olarak uzak tutarken, sonraları diğer iki çocuğu Laurence ve Henri’yi şımartmasına yol açan esrarengiz nedenin ne olduğunu keşfetmemiz bugün artık mümkün değil. Kocasına duyduğu abartılı bir direnç buna yol açmış olabilir belki. Ancak kesin olan bir şey varsa, o da hiçbir annenin kendi çocuklarına karşı ondan daha umursamaz ve sevgisiz olamayacağıdır. Oğlunun doğumundan hemen sonra, henüz loğusayken, onu bir cüzamlı gibi evden atar. Çocuk, kendisine sütanneliği yapması için bir jandarmanın karısına teslim edilir; dört yaşına kadar orada kalır; bundan sonra da annesinin, babasının ve kardeşlerinin, hali vakti yerinde olan ailesinin yanına gelemez, yarım pansiyonlu olarak yabancı bir ailenin yanına verilir; sanki kendi ailesi değil de çok uzak akrabalarıymış gibi onları sadece haftada bir kez, o da pazar günleri ziyaret edebilir. Küçük kardeşleriyle oyun oynayamaz, oyuncakları yoktur, hediyeler de almaz. Hastalandığında başucunda bekleyen bir annesi hiç olmamış, tatlı sözler söylediğini hiç duymamıştır; sevgiyle dizlerine sokulup sarılmak istediğinde annesi sert sözler söyleyerek bu türden bir samimiyete hep engel olur. Kaldı ki yedi yaşında, küçük ayaklarının üzerinde durmayı henüz öğrenmiş çocuğunu istemediği için onu Vendôme’da yatılı bir okula yollar; çocuk olabildiğince uzakta, başka bir yerde, başka bir kentte olmalıdır. Yedi yıl süren dayanılmaz bir eğitimden sonra Balzac ailesinin evine adımını atar atmaz, annesi –Balzac’ın ifadesiyle– “hayatını öyle bir zorlaştırır” ki, Balzac on sekiz yaşına geldiğinde bu dayanılmaz ortama kendiliğinden sırtını çevirir.</p>
		<p>Balzac, tuhaf huylu annesi tarafından ihmal edildiğini, bütün yumuşak başlılığına rağmen, yetişkin bir adam olduğunda bile hiç unutamayacaktır; çocukluğunda ona cehennem azabı yaşatan bu kadını yıllar sonra kendisiyle birlikte yaşamak üzere evine aldığında bile, saçlarına aklar düşmüş kırk üç yaşındaki Balzac, bir zamanlar annesinin duyduğu antipati yüzünden o hassas, sevgiye muhtaç altı yaşındaki ya da on yaşındaki çocuğa neler yaptığını hatırlar ve Madam de Hanska’ya kendinden geçmiş bir halde isyan ederek korkunç gerçeği haykırır:<em/></p>
		<blockquote>
			<p>Ah bir bilseydiniz annemin ne tür bir kadın olduğunu: hem bir gaddar hem de gaddarlığın ta kendisi. Zavallı Laurence’ı ve büyükannemi öldürdükten sonra, şimdi de kız kardeşimi toprağa göndermeye kararlı. Birçok nedenden ötürü benden nefret ediyor. Doğmadan önce bile benden nefret ediyordu. Onunla bağlarımı koparmak üzereydim; neredeyse bir zorunluluktu bu. Ama ben acı çekmeye devam etmeyi tercih ettim. Onun delirdiğini sanıp otuz üç yıldır arkadaşı olan bir doktora danıştık. Doktor bize şöyle dedi: “Hayır, deli değil. Sadece kötü biri.” ... Benim hayatımdaki tüm kötülüklerin sebebi annemdir.</p>
		</blockquote>
		<p>Bu sözler, en hassas olduğu yıllarda doğa yasalarına göre kendisine en yakın olması gereken kişinin ona yaşattığı binlerce gizli eziyete yıllar sonra patlarcasına verilmiş bir cevaptır. Kendi ifadesiyle, “bir insana dünyada yaşatılabilecek en korkunç çocukluğu yaşamış olması”nın tek suçlusu annesidir.</p>
		<p class="gap-twice">Balzac’ın Vendôme’daki Oratoryen rahiplerinin yatılı okulunda geçirdiği altı yıl hakkında iki tür bilgi vardır: okul kayıtlarına geçmiş resmî, can sıkıcı bilgiler ve kendisinin <em>Louis Lambert</em>’de anlattığı olağanüstü bir şiirselliğe sahip olanlar. Okul yöneticileri mesafeli ve resmî bir ifadeyle sadece şunları belirtmiştir:</p>
		<blockquote>
			<p>No. 460. Honoré Balzac, sekiz yaşından bir ay almış. Çiçek hastalığı geçirmiş, hastalığın kalıcı bir etkisi olmamıştır. Canlı bir karaktere sahiptir, kolayca ateşlenir ve zaman zaman şiddetli ateşe tutulur. Yatılı öğrenci olarak okula giriş tarihi 20 Haziran 1807, mezuniyeti 22 Ağustos 1813. Mektuplar, Tours’da yaşayan babası Mösyö Balzac’a yollanacak.</p>
		</blockquote>
		<p>Balzac, okul arkadaşlarının aklında sadece “şişko, dolgun yanaklı, kırmızı suratlı bir oğlan” olarak kalmıştır; ancak onların anlattıkları sadece dış görünüşüyle ilgili şeyler olmaktan ya da doğruluğu kuşku götürür birkaç anıdan öteye gitmez. <em>Louis Lambert</em>’in yaşamöyküsel izler taşıyan sayfaları ise dâhi olan ve dâhiliğinden dolayı iki kat fazla acı çekmiş bir çocuğun trajik içsel yaşamını çok daha sarsıcı bir biçimde gözler önüne sermektedir.</p>
		<p>Balzac, yetişme dönemini anlatırken, kişilik betimlemesinde ikili bir portre biçimine başvurmayı tercih etmiştir; birbirinin okul arkadaşı olan iki çocuğu anlatırken kendisini şair, Louis Lambert’i ise filozof “Pythagoras” olarak betimlemiştir, tıpkı Faust ve Mephisto karakterlerinde Goethe’nin yaptığı gibi, o da kişiliğinde bir bölünme meydana getirmiştir. Dehasının iki temel biçimini, insan varoluşunun suretlerini yeniden oluşturan yaratıcı yanını ve gizli yasaları geniş bir varoluş bağlamında göstermek isteyen düzenleyici yanını iki farklı varlığa pay etmiştir. Gerçekte her iki durumda da Balzac, Louis Lambert’in kendisidir; en azından görünüşte uydurma olan bu figürün başından geçenler, onun kendi yaşantılarıdır. Kendini yansıttığı hiçbir yerde –<em>Tılsımlı Deri</em>’de Raphael, <em>Sönmüş Hayaller</em>’de d’Arthez, <em>On Üçlerin Romanı</em>’nda General Montereau–, aldığı çok sıkı eğitimin altında ezilmiş çocuğun yazgısı böylesine derinden ve böylesine yakından hissedilerek anlatılmamıştır.</p>
		<p>Vendôme şehrinin ortasında, Loir Irmağı’nın kenarında, kasvetli kuleleri ve devasa duvarlarıyla söz konusu yatılı okulun, eğitim kurumundan çok hapishaneye benzer bir hali vardır. Buraya iki üç yüz kadar yatılı öğrenci alınmakta ve öğrenciler ilk günden itibaren sıkı bir kilise eğitimine tabi tutulmaktadır; tatilleri yoktur ve anne babalar çocuklarını ancak özel durumlarda ziyaret edebilmektedir; bütün bu yıllar boyunca Balzac eve neredeyse hiç gitmemiştir ve işte kendi geçmişiyle benzerlikleri daha fazla vurgulamak için Louis Lambert’i, annesi ve babası olmayan, öksüz bir çocuk olarak kurgulamasının nedeni de tam olarak budur. Sadece eğitim ücretinin değil, aynı zamanda bakım ve giysi masraflarının da içinde bulunduğu okul ücreti nispeten düşüktür; ancak çocuklar için asla gereksiz harcamalar yapılmaz; aileleri eldiven ve kalın iç çamaşırı yollamayan –annesinin kayıtsızlığı yüzünden Balzac da yoksunluk çeken çocuklar arasındaydı– çocuklar, kışın çevrede elleri donmuş, ayakları buz tutmuş halde dolaşırlar. Gerek bedensel gerek ruhsal anlamda fazlasıyla hassas olan Balzac-Lambert, en başından beri diğer köylü arkadaşlarından daha fazla acı çekmiştir:</p>
		<blockquote>
			<p>Kır havasına, şansa bırakılan bir eğitimin özgürlüğüne, onu şefkatle seven bir ihtiyarın desteğine, güneş altında düşünmeye alışmış olduğundan, okulun kurallarına boyun eğmek, sıra halinde yürümek, seksen gencin tahta sıralarda, her birinin kendi masasının önünde sessizce oturduğu bir mekânın dört duvarı arasında yaşamak onun için çok zordu. Duyuları kusursuz ve olağanüstüydü ve ortak bir yaşam sürdürmekten dolayı her yönüyle acı çekiyordu. İkindi kahvaltısının artıkları oraya buraya dökülmüş olduğu için hep kirli olan sınıfın kokusuna karışarak havayı daha da ağırlaştıran pis kokular, bütün duyular arasında beyin sistemine çok daha yakın olan ve zarar görmesi halinde düşünme organlarında onarılamaz yaralar açabilen koku alma duyusu üzerinde son derece olumsuz etkiler bırakıyordu. Pis havanın nedenleri bir yana, okulumuzda herkesin kendi küçük hazinesini sakladığı bir tahta dolabı vardı: Bayram günleri için kesilmiş güvercinler ya da yemekhaneden aşırılmış yiyeceklerdi bu hazineler. Bunun dışında okulun çeşitli yerlerinde, üzerinde her zaman iki kova dolusu suyun bulunduğu devasa bir taş bulunurdu, bu bir tür yalaktı, her sabah öğretmenlerin gözetiminde sırayla, elimizi ve yüzümüzü yıkamak zorundaydık. Buradan hizmetli kadınların saçlarımızı tarayıp pudraladığı bir masaya geçerdik. Biz uyanmadan günde sadece bir kez temizlenen yatakhaneler hiçbir zaman temiz olmazdı. Pek çok pencere olmasına ve kapıların yüksekliğine rağmen, seksen bedenin bir araya sıkıştırılmış olmasını saymazsak, yıkanılan ve saç taranan yerden, dolaplardan, her bir öğrencinin yaptığı bir sürü şeyden yayılan kokulardan dolayı içerdeki hava her zaman kötüydü... Bugüne kadar yaşadığı temiz ve mis kokulu kır havasından yoksun kalması, alışkanlıklarının değişmesi, disiplin; işte bütün bunlar Lambert’i çok mutsuz ediyordu. Başını sürekli sol eline yaslayıp dirseğini de sıraya dayayarak ders saatlerini avludaki yemyeşil ağaçları ve gökyüzündeki bulutları izlemekle geçirirdi. Dersine çalışır gibi görünmekteydi; ancak kaleminin hiç oynamadığını ve sayfasının bomboş olduğunu gören öğretmen ona, “Lambert, hiçbir şey yapmıyorsun!” diye bağırırdı.</p>
			<p class="bq-right">LOUIS LAMBERT</p>
		</blockquote>
		<p>Öğretmenler içten içe bu çocukta bir direniş olduğunu hissediyor, ama ruhunda sıra dışı bir şeylerin etkili olduğunu fark etmiyor, yalnızca düzenli ve normal bir biçimde okuyup çalışmadığını düşünüyorlar –diğerleri kadar sıradan olmadığından, bazen onların gerisinde kalır, bazen de onların bir adım önüne geçerdi– ve ona kimi zaman donuk ya da uyuşuk, kimi zaman da inatçı ya da hayalci biri gözüyle bakıyorlardı. Sıkı gözetim altında yaşamak diğerlerinin hiçbirine, ona verdiği kadar acı vermemiştir. Durmadan cezalandırılıyordu. Dinlenmek için hiç boş zamanı olmuyordu, sürekli ödev cezalarına çarptırılır, o kadar çok izin cezası alırdı ki, bir keresinde iki yıl içinde altı izin günü bile olmamıştı. Daha da kötüsü, döneminin bu en büyük dehası, sert öğretmenlerinin sık sık başvurduğu son çareye, bedensel terbiyeye de maruz kalmıştır:</p>
		<blockquote>
			<p>Zayıf ve aynı zamanda o kadar güçlü olan bu çocuk... bedeninde ve yüreğinde akla gelebilecek her türlü acıya tahammül etmek zorunda kalmıştır. Tıpkı bir köle gibi sıraya zincirlenmiş, dayak yemiş, hastalıktan bitap düşmüş, bütün duyuları zedelenmiş, sıkıntılar kıskacına sıkıştırılmış bir halde kendi dış kabuğunu okulun binlerce zulmüne feda etmeye zorlanıyordu...</p>
			<p>Çektiğimiz fiziksel acılar arasında en şiddetli olanı, öğretmenin olanca gücü ve öfkesiyle ellerimize indirdiği iki parmak kalınlığındaki deri kemerin verdiği acıydı. Bu klasik cezanın uygulanabilmesi için suçlu, salonun ortasında dizlerinin üzerine çökerdi. Sıradan kalkmak, kürsünün önünde diz çökmek ve sınıftaki diğer arkadaşların meraklı, çoğu zaman alaylı bakışlarına katlanmak gerekirdi. Cezalandırma öncesindeki bu türden hazırlıklar hassas yüreklerin duyduğu acıyı ikiye katlar, kendilerini mahkeme salonundan giyotine giden yolu geçmek zorunda olan mahkûmlar gibi hissetmelerine neden olurdu. Kişiliklerine göre bazıları cezadan önce, bazıları sonra çığlıklar atıp gözyaşı dökerdi; bazıları ise soğukkanlı bir tavırla acıya katlanırdı; yine de en güçlüleri bile yüzlerindeki acıyı bastıramazdı. Louis Lambert sık sık dayak yiyordu ve bunu doğasından gelen, varlığından bile habersiz olduğu bir yeteneğe borçluydu. Öğretmenin, “Hiçbir şey yapmıyorsun,” diye bağırmasıyla kurduğu bir hayalden zorla kopartıldığında, başlangıçta kendisi de farkında olmadan, elektrik yüklü bir Leiden şişesi misali, düşüncelerle yüklü, küçümseyici ve vahşi bir bakış atıyordu çoğunlukla. Bu bakış değişikliği ister istemez tedirgin edici duygulara yol açıyor ve gizliden gizliye bakışın altında yatan alaydan rahatsız olan öğretmen, çocuğun gözlerinde çakan şimşekleri yok etmek istiyordu. Rahibin, kendisini bir şimşek gibi çarpan bu aşağılayıcı parıltıya ilk defa tanık olduğunda söyledikleri hâlâ aklımdan çıkmaz: “Bana böyle bakmaya devam edersen Lambert, köteği yersin!”</p>
			<p class="bq-right">LOUIS LAMBERT</p>
		</blockquote>
		<p>Bütün bu yıllar boyunca bu katı rahiplerden hiçbiri Balzac’ın gizeminin farkına varamadı. Onu yalnızca, Latince ve kelime bilgisinde diğerlerinden başarısız bir öğrenci olarak görüyorlardı ve olağanüstü bir önseziye sahip olduğu akıllarının ucundan bile geçmiyordu. Onun dikkatsiz ve umursamaz olduğunu düşünüyor, verilen ödevler çok kolay geldiğinden okuldan sıkılıp yorulduğunu, aldatıcı tembelliğinin sadece <em>congestion d’idiées</em>’den (düşünce seli) ileri gelen bir yorgunluk olduğunun farkına varmıyorlardı. Bu elma yanaklı küçük oğlanın, zihninde uçuşan düşüncelerle, boğucu okul binasından çok daha başka mekânlarda olduğu, oturmaları gereken yerde oturup uyumaları gereken yerde uyuyan diğerleri arasında bu çocuğun gizli bir ikinci hayatı olduğu kimsenin aklına gelmiyordu.</p>
		<p>On iki on üç yaşlarındaki çocuğun yaşadığı bu diğer dünya kitapların dünyasıydı. Politeknikte çalışan, özel matematik dersleri aldığı kütüphane görevlisi –Balzac’ın yaşamı boyunca edebiyat tarihinde hesaplamalar konusunda en beceriksiz kişi olmasının nedeni budur– onun istediği kitapları yurda götürmesine izin veriyor, ama bu tutkulu çocuğun kendisine verilen izinden abartılı bir biçimde faydalandığını fark etmiyordu. Bu kitaplar Balzac için bir kurtuluştu ve okulda yaşadığı tüm acıları ve küçümsenmeleri hafifletiyordu. “Kütüphaneden alıp okuduğumuz ve zihnimizi canlı tutan kitaplar olmasaydı, bu sistem varlığımızı tamamen köreltebilirdi.” Böylece okul ve teneffüslerdeki günlük yaşamı sisli bir alacakaranlığa bürünürken, kitaplar onun gerçek yaşamı haline geldi.</p>
		<p>“O andan itibaren,” diyordu kendi sureti Louis Lambert’i anlatırken, “bu durum doymak bilmez şiddetli bir açlık haline geldi. Her türden kitabı yutuyor, din, tarih, felsefe ve doğa bilimleri kitapları arasında hiç fark gözetmeden hepsiyle besleniyordu” – Balzac’ın evrensel bilgisinin sarsılmaz temeli, çocukluğundaki bu gizli okuma saatlerinde atılmış, olağanüstü bir canlılık ve hıza sahip hafızası sayesinde binlerce ayrıntı bir daha kopmayacak şekilde birbirine bağlanmıştı.</p>
		<p>Belki de Balzac’ın eşi benzeri görülmemiş algılama yeteneğini, Louis Lambert’in gizli okuma seansları kadar güzel açıklayan hiçbir şey yoktur:</p>
		<blockquote>
			<p>Okuyarak düşünceleri sindirme biçimi garip bir hal almıştı. Gözleri yedi sekiz satırı birden görüyor, aklı bu satırların anlamını aynı hızla kavrıyordu. Kimi zaman cümledeki tek bir sözcük, o cümlenin özünü anlayıvermesi için yetiyordu. Olağanüstü bir belleği vardı. Okurken edindiği düşünceleri de, kafa yormanın ya da bir konuşmanın içinde uyandırdıklarını da aynı doğrulukla hatırlıyordu. Kısacası onda belleğin her türü vardı: Yer, ad, sözcük, eşya, yüz, hepsini anımsardı. Yalnız her şeyi istediği zaman anımsamakla kalmıyor, onları kendi içinde ilk rastladığı gibi, aynı renkte, aynı ışıkta, aynı yerde buluyordu. O, kavranması en imkânsız anlama süreçleri açısından da aynı yeteneğe sahipti. Kendi deyimiyle yalnızca edindiği düşüncelerin bir kitabın tabakaları arasındaki yerini değil, ruhunun uzak zamanlarındaki durumunu da anımsayabiliyordu. İlk edindiği düşünceden sonuncuya, en karışığından en aydınlığına kadar, ruhundaki tüm aşamaları olduğu gibi, bütün gelişmeleriyle gözünün önüne getirebilmek gibi benzersiz bir özelliğe sahipti. Beyni, insan doğasına ait güçleri bir araya toplama işine erkenden alıştığı için, bu zengin hazineden, gerçekliğine, tazeliğine doyulmayan bir sürü hayal çekip çıkarabiliyordu; Lambert derin, duru düşüncelere daldığı zaman bunlarla besleniyordu. (...) On ikisine bastığında yeteneklerinin durmadan işlemesiyle canlanan hayal gücü adamakıllı gelişmişti, bu, yalnızca kitaplarda gördüğü şeyler konusunda bile öyle kesin bilgeler edinmesini sağlıyordu ki, onları gerçekten görseydi bile izlenimleri bundan canlı olamazdı. Buna belki karşılaştırmalar yoluyla varıyordu; belki de doğayı kavramaya yarayan ikinci bir görme yetisine sahipti. Bir gün bana şöyle demişti:</p>
			<p>“Austerlitz Savaşı’nın öyküsünü okurken orada bütün olup bitenleri gördüm. Topların hep birden ateş edişi, savaşçıların çığlıkları kulaklarımda çınlıyor, yüreğimi parçalıyordu; burnuma barut tütüyordu; atların gürültüsünü, insanların seslerini duyuyordum. Sanki bir tepeden bakarmış gibi silahlı ulusların çatıştığı yaylayı seyrediyordum. Bu manzara bana Apokalypsis’ten bir sayfa kadar korkunç görünüyordu.”</p>
			<p>Böylece Louis, bütün gücünü okumaya verirken sanki maddesel yaşamı unutuyor, olağanüstü bir kapasiteye sahip iç yetilerinin her şeye muktedir oyunuyla var oluyor, kendi deyimiyle, “mekânı arkada bırakıyordu.”<a class="si-noteref epub-type_noteref" href="#f4" id="ref_f4">4</a></p>
			<p class="bq-right">LOUIS LAMBERT</p>
		</blockquote>
		<p>Sınırsızlığa uzanan böylesi uçuşların ardından sevince boğulup yorgun düşmüş ruhuyla kendinden geçen uykusuz küçük oğlan, öğretmenin dersini tıpkı bir sabanın ardından sürüklenir gibi takip eden, beyinleri körelmiş köylü çocukların arasında, nefret ettiği manastır kıyafetleri içinde otururdu. En zor problemlerle uğraşmış olmanın heyecanını henüz üzerinden atamamışken, bir de <em>mensa, mensae</em>’ya ve dilbilgisi kurallarına dikkat etmesi gerekiyordu. Bir kitap sayfasını ezberlemek için şöyle bir bakmanın yeterli olmasını sağlayan beyninin gücüne duyduğu güvenle bunları dinlemekten vazgeçip diğer kitaplardaki fikirler üzerinde düşünmeye devam ederdi. Gerçeklik karşısındaki bu vurdumduymaz tavrı, bazen çok kötü sonuçlar doğururdu.</p>
		<blockquote>
			<p>Hafızamız o kadar güçlüydü ki, hiçbir zaman derslerimizi çalışma ihtiyacı duymazdık. Fransızca veya Latince parçaları veya dilbilgisi kurallarını ezbere söyleyen arkadaşlarımızı dinlemek, aynısını bizim de yapabilmemiz için yeterli oluyordu. Ama şanssızlık eseri, öğretmen sırayı değiştirip ilk önce bize soru sormaya kalktığında, sorunun ne olduğu hakkında bile fikrimiz olmazdı. Bütün bahanelerimize rağmen ceza ödevi almaktan kurtulamazdık. Ödevlerimizi hep son anda yapardık. Okuyup bitirmek istediğimiz bir kitap varsa, hayaller içinde kendimizi yitirmişsek, ödevleri zaten unuturduk: Bu ise yeni bir ceza ödevi demekti elbette!</p>
			<p class="bq-right">LOUIS LAMBERT</p>
		</blockquote>
		<p>İşte bu dâhi çocuk, giderek daha sert terbiyeye maruz kalır; hatta Shakespeare’in <em>Kral Lear</em>’ın cesur Kent’i mahkûm ettiği <em>culotte de bois’</em>dan, Ortaçağ’ın cezalandırma tahtasından da kaçması mümkün olmaz. Erken olgunlaşan bu dâhi, ancak sinirleri tamamen harap olduğunda –manastır okulundan kurtulmasını sağlayan hastalığın ne olduğunu kimse bilmiyor– acı çektiği ve her yerde hem ruhsal hem de bedensel olarak acıyla karşılaştığı çocukluğunun bu hapishanesinden ayrılabilir.</p>
		<p class="gap-twice">Bu ruhsal esaretten sonsuza kadar kurtuluşundan önce, Balzac’ın <em>Louis Lambert</em>’inin “entelektüel öyküsü”nde büyük olasılıkla tümüyle kurgusal olmayan bir dönem yaşanır. Balzac öteki benine, kurgusal Louis Lambert’ine, on iki yaşında, psikofiziksel bağıntılar üzerine büyük bir felsefi sistem kurdurur, bir <em>Traité de la volonté </em>(İrade Üzerine Bir İnceleme) yaptırır; bunların müsveddeleri ise “kapalı aristokratik tutumu”nu çekemeyen arkadaşları tarafından sinsice elinden alınır. Öğretmenlerinin arasında en sert olanı, gençliğinin en büyük felaketi <em>terrible père Haugolt </em>(Korkunç Haugolt Baba) yaşanan kargaşayı öğrenir, müsveddeleri alır ve <em>Traité de la volonté</em>’yi değersiz kâğıt parçasıymışçasına hırdavatçılara vererek, “karşısında ne denli önemli düşünsel hazinelerin durduğunu anlamadan, bunların çok erken açan çiçeklerinin daha sonra cahillerin elinde solması”na neden olur. Bu sahne, öfkesinden deliye dönen incinmiş çocuk da dahil olmak üzere, öyle sarsıcı bir gerçeklikle anlatılmıştır ki, tamamıyla kurgusal olması mümkün değildir. Acaba Balzac buna benzer bir şeyi sadece edebî bir denemesinde mi yaşadı, yoksa Oratoryen rahiplerinin okulunda daha sonraları fikirlerini ve anahatlarını ayrıntılı bir şekilde tartıştığı <em>Traité de la volonté </em>üzerinde gerçekten çalıştı mı? Bu kadar erken bir dönemde, bu türden bir eser yaratma cesareti gösterip üretken olabilecek kadar gelişmiş miydi gerçekten? Böyle bir eseri kaleme alan sahiden de Balzac mıydı, şu gerçek, hakiki, çocuk yaştaki Balzac mıydı, yoksa sadece kurgulanmış, hayal ürünü ruh ikizi Louis Lambert mi?</p>
		<p>Bu soruya kesin bir yanıt vermek hiçbir zaman mümkün olmayacaktır. Kesin olan tek şey, Balzac’ın gençliğinde –bir düşünürün en önemli düşüncelerinin merkezinde her zaman gelişim yılları vardır– binbir türlü içgüdüyü ve iradenin doğasını <em>İnsanlık Komedyası</em>’nın karakterlerinde somutlaştırmadan önce böyle bir <em>Traité de la volonté </em>üzerine düşünmüş olduğudur. Tıpkı Louis Lambert gibi ilk romanı <em>Tılsımlı Deri</em>’nin kahramanının da <em>Traité de la volonté </em>üzerinde çalıştığını anlatması dikkat çekicidir; “Belki günün birinde formüllendirilme biçimleriyle bana ün kazandıracak olan temel yasaları” bulma planı kesinlikle merkezî bir düşünce, gençlik döneminin <em>idée mère</em>’i (anafikir) olmalıdır; ayrıca Balzac’ın gizemli bir <em>fluide étheré</em>’le (akışkan eter) ruh ve beden arasında kurulan bağlantılar üzerine ilk fikirlere daha okul yıllarındayken kapıldığına dair tahminlerin ötesinde bilgiler de var elimizde. Öğretmenlerinden biri olan Dessaignes de o dönemde yaşayan pek çokları gibi, Balzac’ın tüm eserlerinde de izlerine rastladığımız Mesmer ve Gall’ın –o zamanlar yanlış anlaşılmış– fikirlerinin etkisi altındaydı ve <em>Études de l’homme moral fondées sur les rapports de ses facultés avec son organisme</em>’i (Ahlaklı İnsanın Yetenekleri ile Organizması Arasındaki İlişkileri Üzerine Çalışma) başlıklı bir kitap yazmıştı. Bu fikirlerinden ders saatlerinde de söz etmişti kuşkusuz ve sınıftaki bu biricik dâhi çocuğun içinde bir <em>chimiste de la volonté </em>(irade kimyacısı) olma hırsı uyandırmıştı. Eskiden yaygın olan kinetik evrensel töz fikri, Balzac’ın doğasında yatan, bir yöntem oluşturmaya duyduğu bilinçsiz eğilime tamamen uygundu; yaşamı boyunca ruhsal fenomenlerle dopdolu bir halde, Balzac, <em>İnsanlık Komedyası</em>’ndan çok önceleri ruhun doğasını ruhsuz organizmalarınki kadar net bir biçimde belirleyebilmek için, bu olağanüstü kaosu biçimsel bir düzene dönüştürmeye ve bunları konularına göre ya da yasaya uygun olarak bölümlemeye çalışmıştır. Ancak Balzac böylesine erken bir dönemde görüşlerini kaleme almaya gerçekten kalkışmış mıdır, yoksa bunlar Balzac’ın sonradan ortaya attığı iddialar mıdır? Bunu kanıtlamak artık mümkün değildir; ancak <em>Louis Lambert</em>’in<em> Traité de la volonté</em>’sindeki –biraz karmaşık– aksiyomların kesinlikle on iki yaşındaki bir çocuğa ait olamayacak olması, ilk Louis Lambert (1832) metninde bunların yer almadığının ve sonraki baskılarda tamamen doğaçlama olarak eklendiğinin kanıtıdır.</p>
		<p class="gap-twice">Oratoryen rahiplerinin okulundan birdenbire ayrılmasının ardından, on dört yaşındaki Balzac, doğduğundan beri anne babasının evini ilk kez görür. Aradan geçen zaman boyunca ara sıra yaptıkları ziyaretlerde uzak akrabalarından biri gibi davranan anne ve babası, onu hem görünüşü hem de ruhu açısından tamamen değişmiş bulur. O dolgun yanaklı, son derece sağlıklı ve iyi huylu çocuk, aldığı dinsel eğitimin ardından, kocaman açılmış korkulu gözlerle bakan, sararıp solmuş huysuz bir çocuk olarak dönmüştür. Başından anlatılamayacak denli korkunç olaylar geçmiş biri gibi dönmüştür adeta; kız kardeşi sonraları onun bu halini, gün boyunca donuk bakışlarla dolaşan bir uyurgezere benzetecektir. Kendisine bir şey sorulduğunda pek duymamakta, orada burada hayallere dalmış bir halde oturmaktadır; içinde gizemli düşünceler saklayan bu içedönük tavrı annesini öfkelendirmektedir. Ancak bir süre sonra –hayatının tüm krizlerinde olduğu gibi– kendisine miras kalan canlılık yeniden ortaya çıkar. Kendini toparlar, konuşkanlaşır; hatta annesine göre çok fazla açılmıştır. Eğitimini tamamlaması için önce Tours’daki koleje, 1814’ün sonunda aile Tours’dan Paris’e taşındığında ise oradaki Lepître yatılı okuluna gönderilir. Mösyö Lepître, devrim sırasındaki adıyla Citoyen<a class="si-noteref epub-type_noteref" href="#f5" id="ref_f5">5</a> Lepître, radikal belediyenin eski üyelerinden biri olan Baba Balzac’ın arkadaşıdır ve Marie-Antoinette’i <em>Conciergerie</em>’den<a class="si-noteref epub-type_noteref" href="#f6" id="ref_f6">6</a> kurtarma girişiminin asıl düzenleyicilerinden biri olarak tarihî bir rol oynamıştır. Şimdi ise delikanlılara sınavlarında yardım etmekle görevli, kendi halinde okul idarecisinden başka bir şey değildir. Dışlanmış ve terk edilmiş olmanın acısı, sevgiye muhtaç delikanlının peşini bu yatılı okulda da bırakmaz. Böylece gençlik dönemini yansıtan bir başka karakter olan Raphael’e <em>Tılsımlı Deri</em>’de şunları söyletir:</p>
		<blockquote>
			<p>Aile ocağında, okulda, yatılı okulda çektiğim acılar bu kez de farklı bir biçimde Pension Lepître’de bulunduğum sırada tekrarlanıyordu. Babam yanıma hiç para vermemişti. Bana bakıldığını, benim sürekli Latince ve Yunanca ile uğraşıp durduğumu bilmek, anne ve babamın memnun olması için tamamen yeterliydi. Yatılı okulda geçirdiğim dönemde neredeyse binlerce çocuk tanıdım, ama anne babası bu kadar umursamaz olan tek bir kişiyle bile karşılaştığımı hatırlamıyorum.</p>
		</blockquote>
		<p>Görünen o ki içsel bir savunma mekanizmasının sonucu olarak Balzac burada da iyi bir “öğrenci” olamaz. Öfkeli ailesi onu başka bir yatılı okula yollar. Durum burada da iyiye gitmez; Balzac Latince’de yaklaşık otuz beş öğrenci arasında otuz ikincidir ve bu, annesinin Honoré’ nin bir <em>raté, </em>başarısız bir çocuk olduğu şüphesini her geçen gün biraz daha artırmaktadır. Sonunda Anne Balzac, artık on yedi yaşına gelmiş oğluna, ağlamaklı, acı dolu bir sesle, öyle bir mektup yazar ki, ilerde elli yaşına geldiğinde bile bu uzunca mektup Balzac’ı hâlâ çaresizliğe düşürebiliyor olacaktır:</p>
		<blockquote>
			<p>Sevgili Honoré’m, bana yaşattığın acıları ifade edebilecek kadar güçlü sözcükler bulamıyorum. Beni, çocukları için her şeyi yapan, çocukları tarafından mutlu edilmeyi beklemeye elbette hakkı olan benim gibi bir anneyi gerçekten mutsuz ediyorsun.</p>
			<p>İyi niyetli, saygıdeğer Mösyö Gancer bana çeviri dersinde 32. sıraya düştüğünü söyledi!!! Birkaç gün önce yine çok terbiyesizce davrandığını da anlattı. Böylece yarınki planlar için bütün keyfimi kaçırmış oldun...</p>
			<p>Aslında sabah sekize doğru buluşmamız gerekiyordu: Birlikte öğle ve akşam yemeği yiyip tatlı tatlı sohbet edecek, birbirimize bir sürü şey anlatacaktık. Yeterince çalışmayışın, kayıtsızlığın, ihmallerin seni haklı olarak cezalandırmaya mecbur bırakıyor beni. Kalbim nasıl da bomboş! Yolculuk bana o kadar uzun gelecek ki! Kötü bir not aldığını babandan saklayacağım, yoksa pazartesi günü kesinlikle dışarı çıkamazsın, her ne kadar eğlenmek için değil, başka gerekli nedenlerle çıkacak olsan da... Yarın dört buçukta dans öğretmenin gelecek. Seni aldırır, dersten sonra da geri yollarım. Sana başka türlü davranırsam, çocuklarıma duyduğum sevginin bana yüklediği sorumluluğa aykırı davranmış olurum.</p>
		</blockquote>
		<p>Dışlanan bu çocuk tüm kötü, önyargılı sözlere rağmen zar zor da olsa eğitimini tamamlar. 4 Kasım 1816’da üniversiteye hukuk öğrencisi olarak kaydolmayı başarır.</p>
		<p>Bu 4 Kasım 1816 günü, genç Balzac için esaret döneminin sonu ve özgürlüğün doğuşu olmuştur herhalde. Bundan sonra bütün diğer gençler gibi derslerini özgürce, herhangi bir bağımlılığı olmadan takip edebilecek, boş zamanlarını istediği gibi değerlendirebilecek ya da kendi zevklerine ayırabilecektir. Ancak Balzac’ın anne ve babası hiç de aynı fikirde değildir. Genç bir insan hiç özgür olmamalı, zamanını asla boşa harcamamalıdır. Para kazanmalıdır. Ara sıra üniversitedeki dersleri dinlemesi ve geceleri Roma hukukunu çalışması onun için yeterlidir; gündüzleri ayrıca bir işi olmalıdır. Kariyer yapmak için zamanını gereksiz işlerle geçirmemelidir! Gereksiz tek bir kuruş bile harcamamalıdır! Böylece öğrenci Balzac aynı zamanda Guyonnet de Merville adlı avukatın yanında kâtip olarak robot gibi çalışmak zorunda kalır – içtenlikle sevdiği ve Derville adıyla ebedileştirerek minnettarlığını sunduğu ilk amiridir o; çünkü kâtibinin yeteneğini fark edecek kadar zeki biridir ve alçakgönüllü bir tavırla, kendinden oldukça genç olduğu halde bu delikanlıdan arkadaşlığını esirgememiştir, iki yıl sonra Balzac, aile dostu olan Passez isimli bir noterin yanına verilir; böylece burjuvalara özgü geleceği görünüşe göre tamamen güvence altına alınmış olur. Nihayet “normalleşen” bu delikanlı 4 Ocak’ta bakaloryayı verir; pek yakında saygıdeğer noterin ortağı olacaktır ve Üstat Passez yaşlandığında ya da öldüğünde, yönetimi devralacak, sonra elbette zengin biriyle evlenip iyi bir ailenin üyesi olacak ve nihayet kendisine hiç güvenmeyen annesine, bütün Balzac ve Sallambierlere, ayrıca diğer akrabalarına saygınlık kazandıracaktır. Bir Mösyö Bouvard ya da Pecuchet olacak, yaşamöyküsünü ancak Flaubert yazabilecek ve dürüst ve iyi bir burjuva olarak örnek oluşturacaktır. Ama sonunda Balzac’ın yıllardır içinde bastırdığı isyanının sönmüş ateşi alevlenir. Günlerden bir gün, 1819 baharında noterdeki masasından bir anda kalkar ve üzerinde çalışmaya başlamış olduğu tozlu evrakları öylece bırakıp gider. Özgür ve mutlu tek bir gün bile geçirmediği bu hayattan bıkmıştır artık. Kararlı bir şekilde yaşamında ilk kez ailesine başkaldırır ve ne bir avukat ne bir noter, ne bir hâkim ne de bir memur olmayı istediğini sözünü hiç sakınmadan söyler. Burjuvalara özgü bir meslek sahibi olmayı kesinlikle istememektedir. Yazar olmaya kararlıdır ve gelecekte yaratacağı başyapıtlar sayesinde bağımsız, zengin ve ünlü olacaktır.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f3"><a class="si-backref" href="#ref_f3">3</a><span class="si-footnote-text">. Fransız devrim takviminin 20 Mayıs-18 Haziran’a denk gelen dokuzuncu ayı. (Ç.N.)<span class="char-style-override-35"/></span></div>
		<div class="si-footnote html5_aside epub-type_footnote" id="f4"><a class="si-backref" href="#ref_f4">4</a><span class="si-footnote-text">. Bkz. <em>Louis Lambert</em>, çev. Oktay Rifat; Mehmet Rifat, <em>Balzac Kitabı</em>, YKY, 1994, s. 272-273. (Ç.N.)</span></div>
		<div class="si-footnote html5_aside epub-type_footnote" id="f5"><a class="si-backref" href="#ref_f5">5</a><span class="si-footnote-text">. Devrim sırasında “Bay” yerine kullanılırdı. (Ç.N.)</span></div>
		<div class="si-footnote html5_aside epub-type_footnote" id="f6"><a class="si-backref" href="#ref_f6">6</a><span class="si-footnote-text">. Paris Adalet Sarayı’nın Ortaçağ’dan kalma bölümü. 1392’de hapishaneye dönüştürüldü. Marie-Antoinette, 1 Ağustos 1793’te tek başına buraya kapatıldı. (Ç.N.)</span></div>
	</div>
</body>
</html>