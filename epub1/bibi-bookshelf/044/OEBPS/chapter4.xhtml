<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Balzac</title>
	<link href="main.css" rel="stylesheet" type="text/css"/>
<meta content="urn:uuid:dcffc02f-7b25-459b-8a28-374aabc4a2bd" name="Adept.expected.resource"/>
</head>
<body class="chapter epub-type_chapter">
	<div class="container html5_section">
		<h2><span class="inline">4</span> Madam de Berny</h2>
		<p>Yirmi iki yaşına kadar Balzac’ın ne aşk ne de şöhrete duyduğu tutku karşılığını bulabilmiştir. Önüne geçilemez tüm hayalleri gücünü yitirmiş, tutkulu çabaları boşa çıkmıştır. Böylece “yeryüzünün kralı”na adadığı <em>Cromwell, </em>önemsiz diğer kâğıtların arasına atılıp unutulur, bir çekmecede onlarla birlikte sararıp solar. Makineli tüfek gibi birbiri ardına yazdığı romanlar, başka birinin imzasıyla yayımlanmakta ve kaybolup gitmektedir. Fransa’da hiç kimse, ülkenin beş bin kitap yazarı arasında Honoré Balzac adını anmamakta ve onu tanımamaktadır. Başta kendisi olmak üzere, yeteneğine saygı duyan kimse yoktur. Hiç değilse bodrum kapısından girip edebiyatın kötü nam salmış arka bahçesine geçebilmek için kendi yeteneğinin çok altında romanlar yazması hiçbir işe yaramamıştır. Aç bir farenin, içine işleyen o mis gibi yemek kokularının etkisiyle yemek odasına doğru büyük bir hevesle tünel kazması gibi, Balzac’ın da gece gündüz durmaksızın yazmasının hiç faydası olmamıştır. Gösterdiği olağanüstü çaba, onu bir adım bile ileriye götürmemiştir.</p>
		<p>Balzac’ın bu yıllarda kaderinin kötü gitme nedeni yeterince güçlü olmaması değildir kesinlikle, aksine içinde birikmiş, onu içeriden zorlayan bir güç vardır, ama eksik olan cesarettir. Balzac, bir fatihin yaradılışına ve istediğini yapma gücüne sahiptir. Çok ender de olsa büyük bir üzüntüye boğulduğu durumlarda bile zekâsı, çalışkanlığı, bilgisi ve duyarlılığıyla meslektaşlarından çok üstün olduğunun farkındadır; ancak belki de ailesinin yıllar yılı onda yarattığı korkuyla kendine olan güveni sarsıldığından, ruhunda saklı cesareti nasıl açığa çıkaracağını bilmemektedir:</p>
		<blockquote>
			<p>Gerçi cesurdum; ancak sadece yüreğimde, davranışlarımda değil.</p>
		</blockquote>
		<p>Otuz yaşına kadar Balzac bir sanatçı olarak üstlenmesi gereken görevleri yerine getiremeyecek, özel yaşamında ise kadınlara yaklaşmaya cesaret edemeyecektir. Her ne kadar böyle bir şeyi düşünmek tuhaf da olsa, ilerleyen yıllarda öylesine keyif düşkünü, öylesine coşkulu olacak bu adam, gençliği boyunca neredeyse hastalık derecesinde utangaç biridir.</p>
		<p>Ancak utangaçlık her zaman zayıflıktan ileri gelmez; sadece dengede durabilen insan tam anlamıyla kendine güvenir, ama neye yarayacağı henüz bilinmeyen kullanılmamış bir güç fazlası, huzursuzluk yaratan şiddetli darbeleriyle insanın ruhunu sarsabilir. Kendine karşı duyduğu üstünlük duygusu ile başkalarının karşısında duyduğu, henüz hayata geçirilmemiş bu gücü açıklayamamaktan kaynaklanan korku arasında bir gidip gelmedir bu. Genç Balzac âşık olmaktan değil, kendi şiddetinden korktuğu için kadınlardan kaçmaktadır. Şehvet duygusu bile onda çok geç uyanmıştır.</p>
		<blockquote>
			<p>Çalışmaları yüzünden normalden çok daha uzun süren ergenlik döneminden, şehvet ve arzularını yaşamakta çekingen erkekliğinden kendisi de söz etmektedir.</p>
		</blockquote>
		<p>Ancak bu içine kapalı, geniş omuzlu, zenciler kadar dolgun dudaklı delikanlının kanı öyle bir kaynamaktadır ki, sonunda bir erkeğe bahşedilebilecek en güçlü cinsel beceriyi kazanır: kör topal demeden davranma becerisini. Balzac’ın ne bedeni ne de hayal gücü bir kadında gençlik ya da zarafet arar. Parasızlık içinde geçen yıllar boyunca masanın üzerine bir mönü yazan ve bayatlamış bir ekmeği çiğnemeye çalışırken tatlılar, börekler yediğini hayal eden bir iradenin büyüsüdür bu; bu adam, arzuları devreye girdiği anda bütün dişilerde, Hekabe’de<a class="si-noteref epub-type_noteref" href="#f10" id="ref_f10">10</a> bile Helena’yı<a class="si-noteref epub-type_noteref" href="#f11" id="ref_f11">11</a> görebilir. Ne yaşlılık ne buruş buruş olmuş yüz hatları, ne şişmanlık ne de çirkinlik ona engel olabilir. Kimi istiyorsa onu sevecektir ve neye haz duyuyorsa onu elde edecektir. Yazar olarak kalemini nasıl gelişigüzel her türlü pisliğe bulaştırmaya hazırsa, erkek olarak da kendini ailesinin esaretinden kurtarabilecek her kadına peşkeş çekmeye hazırdır; güzel ya da çirkin, vurdumduymaz ya da huysuz, hiç önemli değil. Talip olduğu ilk kadın –tıpkı kitapları gibi– anonimdir.</p>
		<blockquote>
			<p>Benim için etrafa bakın <span class="berling">–diye yazar bu sıra dışı idealist yirmi iki yaşında kız kardeşine–,</span> varlıklı bir dul bulmaya çalış... ve beni öv ona: Yirmi iki yaşında, iyi bir delikanlı, iyi görünümlü, heyecan dolu, ateşli gözleri var! Bulunmaz bir koca!</p>
		</blockquote>
		<p>Honoré Balzac o dönemde kendi değerini sıfırladığından, Palais Royal kitapçılarında olduğu gibi, evlilik pazarında da ucuza satın alınabilecek durumdadır. Balzac günün birinde biri onu teşvik edinceye dek kendine inanmayacaktır. Başarılı olacağına dair onu yüreklendiren bir yayıncı, bir eleştirmen ya da ona bir gülücük bahşeden bir kadın olsa, utangaçlığı uçup gidecektir. Ancak şöhret onu istememiş, kadınlar onu dikkate almamıştır; böylece Balzac hiç değilse yeryüzünün üçüncü hazinesine sahip olmak istemiştir: para ve parayla birlikte özgürlük.</p>
		<p>Kadınların bu isimsiz genç öğrenciyi pek de öyle yüreklendirmemiş olmaları anlaşılır bir durumdur. “Oldukça çirkin genç bir adam”; böyle başlar Vigny, Balzac’ı tasvir etmeye; bu yıllarda Balzac, yeteneği gibi dış görünüşünü de umursamamaktadır. Erkek arkadaşları bile saçlarında bir parmak yağ olduğunu, hızlı konuştuğunda salyalar akan çirkin dişlerini, tıraşsız yüzünü ve pis sakallarını, bağlanmamış ayakkabı bağcıklarını görüp rahatsızlık duyarlar. Babasının eskimiş giysilerini oğluna uygun olarak biçme görevini üstlenen Tourslu yaşlı terzi, Balzac’ın kalın ensesi ve geniş omuzları altındaki giysiyi modaya uygun bir kupa oturtamaz. Balzac döneminin zarif beyefendileri gibi çalımlı çalımlı yürümeye ya da parkenin üzerinde dans etmeye kalkıştığında, doğuştan bodur olmasının, kendisini gülünç duruma düşürdüğünün farkıdadır. Üstelik kadınlar karşısında aşağılık duygusuna kapılmasına yol açan bu durum onu hep, kendisiyle baş başa kaldığı çalışma masasına sürüklemiştir. Güzel bir kadın ona yaklaştığında utangaç bir şekilde gözkapaklarının altına saklanan “ateşli gözler” ne işe yarar? Kendisinden bin kat daha aptal olanlar saçma sapan şeyler söyleyerek yaltaklanabiliyorken, Balzac aklından geçenleri dile getiremiyor ve işe yaramaz birkaç sözcük kekelemekten başka bir şey yapmıyorsa, bütün o zekâ, bilgi ve içindeki coşku ne işe yarar? Genç adam, bin kez daha iyi konuşabileceğinin, bir kadını baştan çıkarma, erotik ve ayrıca cinsel olarak mutlu etme yeteneğinin, şu saplı gözlüklerle ortalıkta dolaşan, şık fraklarının ve düzgün bağlanmış kravatlarının içindeki yakışıklılarınkiyle ölçülemeyecek kadar şiddetli olduğunun farkındadır. Tatmin olmaz bir sevgi açlığı duyduğu için gelecekte yazacağı tüm eserleri, zekâsını ve sanatını, ruhunu ve bilgisini ışıl ışıl parlayan gözlerle bir kadına doğru eğilme ve kadının omuzlarının hafifçe titreyişini hissetme sanatına feda etmeye hazırdır. Ne var ki, hayal gücünün baskın çıkmasıyla hemen alevlenip bütün bir dünyayı aydınlatabilecek bu tarz başarıların zerresi bile ona bahşedilmemiştir. Adının yayıncılara bir şey ifade etmemesi gibi, bakışları da kadınlara bir şey ifade etmemektedir ve gençliğinde yaşadığı bu başarısızlıkları <em>Tılsımlı Deri</em>’de kahramanı Raphael’e anlattıran yine Balzac’tan başkası değildir:</p>
		<blockquote>
			<p>Kendini ifade etmek konusunda her zaman engellenmiş ve ket vurulmuş ruhum giderek hep daha fazla içine kapanıyordu. Açık ve doğal bir insandım aslında; ama soğuk ve yapmacık izlenimi bırakıyor olmalıydım. Ürkek ve beceriksizdim; sesimin en ufak bir etkisi olabileceğinden bile kuşkuluydum; kendime katlanamıyordum, çirkin olduğumu düşünüyor ve kendimden utanıyordum. Kendi çaresizliği içinde yetenekli kişileri her zaman ayakta tutan ve bana da, “Cesaret! İleri!” diye haykıran o iç sese rağmen, yalnız geçen saatlerde şimşek gibi bir anda bana nasıl bir güce sahip olduğumu gösteren esinlere rağmen, halkın hayran kaldığı popüler eserleri hayalimdeki sanat eserleriyle karşılaştırdığımda içime doğan umuda rağmen, bir çocuk kadar korumasızdım. En vahşi hırslara tutsak olmuştum, büyük işler başarmak için doğduğuma inanıyordum, ama aynı zamanda bir hiç olduğumu da hissediyordum... Akranlarım arasında burunları havada dolaşan, manasız şeyler zırvalayan ve hiç çekinmeden kadınların yanına sokulan bir sürü palavracıyla karşılaşıyordum. Çok iyi becerdikleri utanmazlıkları, bastonlarının başıyla oynayış tarzları, palavralarla dolu, süslü püslü gevezelikleriyle en çok bunlar beni etkiliyordu. Konuşmalarıyla, en güzel kadınları acınacak hallere düşürüyorlardı, hepsiyle yattıklarını iddia ediyor ya da en azından öyle davranıyorlardı, sonra da bu tarz eğlencelerin kendileri için hiçbir anlam ifade etmediğini söyleyip soylu tavırlar takınıyorlardı. En erdemli, en iffetli kadınlar onların gözünde çok kolay birer avdı; basit tek bir sözcük, küçük bir düşündürücü jest, kaçamak bir bakış, kadını elde etmeye yeterdi! Şerefim ve onurum üzerine yemin ederim: Eskiden, güç ya da edebiyat dünyasında ün kazanmak genç, çekici ve zarif bir bayanın ilgisini çekmekten daha kolay gelirdi ... Eskiden uzaktan uzağa benim olsun diye dua ettiğim, kalbimi tamamen vermeye hazır olduğum yeterince kadın gördüm, her türlü sınava hazırdım, yüreğimi paramparça edebilirlerdi, öyle güçlüydü ki duygularım, kendimi feda etmekten, eziyet çekmekten hiç korkmazdım. Oysa onlar kapımda bekçi olmalarını bile istemeyeceğim sersemlere aittiler. Açıkça belliydi ki, sahte bir ışığın altında hareket eden ve bütün düşüncelerine herkesin bildiği cümleleri giydiren ya da bunları modaya uygun konuşma tarzlarına uyduran bu yapmacık toplulukta ben çok nahif kalıyordum. Kaldı ki ne sessizliğimi söze dökebilmeyi ne de gevezelik ederken suskun kalmayı becerebiliyordum. Bu nedenle içimi kasıp kavuran ateşi, kalbimde saklı tutmalıydım. Ancak kadınların sahip olmak isteyebileceği bir ruhum vardı; özledikleri coşkularla dolu, bütün aptalların sadece öyleymiş gibi gösterip hava attığı güçlere ben gerçekten sahiptim... İnsanın aşk için doğduğunu hissetmesi, bir kadını mutlu etmek için var olduğunu bilmesi, ama tek bir insan bile bulamaması, ne cesur ve kibar bir Marceline ne de herhangi bir yaşı geçkin markiz! Hazinelerle dolu dilenci bohçasıyla dolaşmak, ama onlara hayran kalacak ne bir çocuğa ne de meraklı genç bir kıza rastlayabilmek. Umutsuzluk içinde ölmek istediğim o kadar çok an oldu ki!</p>
		</blockquote>
		<p>Ama Balzac, gençlerin, yaşamayı hayal ettikleri aşklara teselli buldukları küçük maceralardan bile mahrumdur. Küçük bir kent olan Villeparisis’de ailesinin gözü hep üzerindedir. Çok az olan aylık harçlığı, onun Paris’ teki en fakir oynak işçi kızını bile akşam yemeğine davet etmesine izin vermemektedir.</p>
		<p>Ancak suyun önündeki set ne kadar yüksekse, seti aşmak isteyen dalga da o kadar güçlü olur. Oruç tutan ve bedenini dünyevi zevklerden mahrum bırakan bir münzevi gibi Balzac, hayal gücüyle yarattığı eserleri sayesinde kadınlara duyduğu arzuyu ve şefkat ihtiyacını bir süreliğine bastırmayı başarır. Romanlarında, gerçekliğin yerini alan hayali yaşantılara bırakır kendini ve son derece bayağı kadın kahramanlarıyla kendinden geçer. Ancak bu hayal gücü <em>–circulus vitiosus </em>(kısırdöngü)<em>–</em> içinde yanıp tutuşan özü beslemeye yarar sadece. Yirmi iki yaşındaki Balzac giderek şiddetlenen arzularla dolup taşmaktadır. Ölçüsüz bir aşkı sonuna kadar yaşayabilmek için sadece tek bir kıvılcım yeterli olacaktır. Karmaşık, dumanlı ve eziyet dolu hayallerle yaşama dönemi geride kalmıştır. Balzac bu yalnızlığa dayanamayacak hale gelmiştir. Artık yaşamalıdır, artık sevmeli, sevilmelidir. Kaldı ki iradesini devreye soktuğu her yerde Balzac, bir toz zerreciğinden sonsuzluk yaratabilen biridir.</p>
		<p class="gap-twice">Hava, su ve ateş gibi diğer doğal elementler misali bastırılan tutkular da istinat noktasına çıktığında, en beklenmedik anda büyük bir şiddetle patlak verme eğilimindedir. Balzac’ın en önemli deneyimi o küçük kentte, aslında her zaman çok tedbirli davranan ailesinin neredeyse yanı başında başlar. Bir rastlantı sonucu Berny ailesinin Paris’teki evi, tıpkı Villeparisis’deki yazlık evleri gibi, Balzac ailesinin <em>pied-à-terre</em>’inin (her zaman kullanmadıkları, ama uğradıkça kaldıkları ikinci evlerinin) yanındadır. Bunun sonucunda kısa sürede aralarında bir yakınlık kurulur, ki küçük burjuva Balzac ailesi için hiç de azımsanmayacak bir şereftir bu. Gerçek bir valinin oğlu ve bizzat <em>Conseiller à la Cour Impériale </em>(imparatorluk sarayında danışman) olan Mösyö Gabriel de Berny soylu bir kökene sahiptir; kendinden epeyce genç olan karısının pek de soylu bir aileden geldiği söylenemez, buna karşılık çok daha ilginç biridir. Karısının babası Philip Joseph Hinner, Wetzlar’lı köklü bir Alman müzisyen ailesinden gelmektedir ve oda hizmetçisi Marguerite de Laborde’u ona eş olarak uygun gören Marie-Antoinette’in özel himayesine nail olmuştur. Hinner’in genç bir yaşta, otuz yaşında ölmesinin ardından kraliyet ailesiyle ilişkiler daha da güçlenmiştir; çünkü dul eşi ikinci evliliğini, tehlikeli dönemlerde en sadık hizmetkâr olduğunu kanıtlamış ve tutuklu kraliçeyi <em>Conciergerie</em>’den kurtarmak için hayatını tehlikeye atıp Koblenz’ten geri dönerek imkânsızı denemiş kralcıların en cesuru Şövalye de Jarjailles’le yapmıştır. Yedi çocuk, inanılmaz güzellikte kızlar ve sevimli oğlanlar, geniş köy evine canlılık ve neşe katmaktadır; evden kahkahalar yükselir, şakalaşılır, oyunlar oynanır ve zevkli sohbetler edilir. Mösyö Balzac, gözleri görmemeye başladığından beri biraz huysuzlaşıp tuhaflaşan evin beyine hoşça vakit geçirmeye çalışmaktadır. Madam Balzac ise, kendisiyle yaklaşık aynı yaşta ve aynı şekilde romantik bir karaktere sahip olan kadınla arkadaşlık kurar. Laure Balzac genç kızların oyun arkadaşı olur. Elbette tüm bunlara uygun olarak Honoré de bu durumdan nasiplenecektir. Anne babası edebî çalışmalarını pek ciddiye almadığından ve hiçbir işe yaramayan gencin barınması ve yeme içmesi için en azından yararlı bir şey yapması gerektiğinden, romanı üzerine çalışmadığı saatlerde, küçük kardeşi Henri’ye ders çalıştırması istenir. Alexander de Berny de hemen hemen aynı yaşta olduğundan, ders tekrarları için her ikisiyle birden çalışması kadar doğal bir şey yoktur ve böylece ailesine sırtını dönmek için her türlü fırsatı değerlendiren yirmi iki yaşındaki genç, Berny’lerin rahat ve neşe dolu yazlık evlerine sık sık gidip gelmeye başlar.</p>
		<p class="gap-twice">Kısa sürede Balzac ailesi bazı şeylerin farkına varır: Öncelikle Honoré’nin ders vermediği günlerde de Bernylerin evine gittiğini, bütün öğleden sonra ve akşamlarını onlarda geçirdiğini, ayrıca üstüne başına dikkat ettiğini, daha girişken ve çok daha sevimli olmaya başladığını fark ederler. Annesi için bu bilmeceyi çözmek pek zor değildir. Honeré âşık olmuştur ve kime âşık olduğu bellidir. Madam de Berny’nin evli olan kızının dışında bir de Honoré’den sadece birkaç yaş küçük olan Emmanuele adında rüya kadar güzel küçük bir kızı vardır – “Öyle etkileyici bir güzelliği vardı ki, egzotik bir çiçek gibiydi!” diye yazacaktır Balzac yirmi yıl sonra. Balzac ailesi bıyık altından gülmektedir. Bu hiç de kötü değildir ve bugüne kadar kimsenin dikkatini çekmeyi beceremeyen oğlanın kalkıştığı şeylerin içinde en akıllıcasıdır; çünkü Berny ailesi Balzac’lardan daha saygın bir ailedir ve –Anne Balzac’ın dikkatinden asla kaçmayacağı üzere– fazlasıyla varlıklıdırlar. Bu kadar nüfuzlu bir çevreden gelen biriyle evlenirse Honoré kendine hemen kazançlı bir konum edinecek, üstelik bu yeni konumu küçük yayıncılar için durmaksızın roman üreten birinin konumundan daha saygın olacaktır. Böylece bu sevindirici samimiyeti içten içe onaylarlar; Anne Balzac, büyük olasılıkla gizliden gizliye, evlilik sözleşmesi sayesinde gelecek yuvarlak drahomaların miktarını kestirmeye çalışmakla meşguldür. Honoré Balzac ve Emmanuele Berny’nin karşılıklı olarak akrabalıklarını ilan eden imzalarıyla süslü evlilik sözleşmesini hayal etmektedir.</p>
		<p>Ancak tam anlamıyla bir burjuva anlayışına sahip Anne Balzac oğlunun geleceği için ne kadar çaba gösterirse göstersin, oğlunun aklından geçenleri hiçbir zaman kavrayamamıştır, bu onun kaderidir. Bu sefer tamamen yanılmıştır. Honoré’yi cezbeden büyüleyici genç kız Emmanuele de Berny değil, evli kızı sayesinde çoktan büyükanne bile olmuş annesi Laure de Berny’dir. Dokuz çocuk doğurmuş kırk beş yaşındaki bir kadının bir başka aşka daha tutulması; işte bu kimsenin aklına gelmeyecek en uzak ihtimaldir. Fotoğrafları günümüze kadar ulaşmadığından, Madam de Berny’nin gençliğinde güzel olup olmadığını bilmiyoruz. Kesin olan tek şey, kırk beş yaşındaki bu kadının normal bir erkekte cinsel arzu uyandırmasının pek mümkün olmamasıdır. Yüz ve vücut hatlarının taşıdığı melankolik yumuşaklık çekici olsa bile, fiziği çoktan bozulmuş olmalıdır. Kadınsı olan her şey anneliğe özgü olanların içinde eriyip gitmiştir. Ama Balzac bu bedende, tüm çocukluğu boyunca kendi annesinde özlemini çektiği böyle bir annelik aramış ve bulmuş olsa gerektir. Koruyucu melek misali, ilerledikleri yolda dehalara eşlik eden o gizemli içgüdü sayesinde Balzac, içinde yatan gücün yönlendirilmeye, kendi yontulmamış yönlerini ise zarar vermeden inceltip düzeltecek, dokunuşuyla bütün gerilimleri çözüp dağıtacak bilgili ve sevgi dolu bir ele ihtiyaç duyduğunun farkındadır. Cesaret verecek ve aynı zamanda ona yanlışlarını gösterecek, ama bunu sert, eleştirel bir tarzda yapmayacak, aksine yardımcı olacak ve onunla birlikte yaratacak, düşüncelerini anlamaya çalışacak ve olağanüstü hayallerinin saçmalık, delilik olduğunu düşünüp küçümsemeyecek bir el. Annesinin gereksiz bir küstahlık olarak algıladığı, ancak onun kendini açıp zenginleştirmeye duyduğu o ihtiyaç, kendini ifade etmekten aldığı o delice keyif, neredeyse annesi yaşında olan ve Balzac projelerini anlatırken ışıl ışıl parlayan, zeki ve yumuşak bakışlarıyla onu onaylayan bu kadının yanında nihayet güven içinde dışa vurulabilecektir. Bu kadın, onun basit hata ve yanlışlarını, beceriksizliklerini ve patavatsızlıklarını şefkatle, ilgiyle yaklaşıp düzeltecektir, annesi gibi emredici sert bir tarzla değil de onu sessizce biçimlendirerek, dikkatlice eğiterek ve sadece ona yardım edip onu dinleyerek bile Balzac’ın kendine güven kazanmasını sağlayacaktır. <em>Madam Firmiani</em>’de Balzac bu zihinsel karşılaşmadan duyduğu mutluluğu anlatır:</p>
		<blockquote>
			<p>Sözcüklere uyum içinde eşlik eden tatlı sesiyle büyüler yaratan, dahası bu büyüyü tüm tavırlarında taşıyan bir kadınla karşılaşma şansını yakalayabildiniz mi hiç? Konuşmasını da susmasını da bilen bir kadın, şefkatle karşısındakini ele geçiren, sözcüklerini keyifle seçen ve konuşması tertemiz bir kadın? Şakalaşmaları okşama gibi, eleştirileri yaralamıyor insanı; bir konudan kavga eder gibi söz etmiyor, konuşmayı yönlendirmek ve doğru yerde kesmekle yetiniyor. Davranışları sevgi dolu, yüzünde gülümseme, zorla kibar olmaya çalışmıyor; bir şeylere canı sıkıldığında bile derin endişelere kapılmıyor, beklediği saygı tatlı bir gölgeden fazlası değil; seni hiçbir zaman yormuyor, seni kendi kendinle ve onunla rahat bırakmasını biliyor. Bu hoş zarafet dokunduğu her şeye nüfuz ediyor. Evindeki her şey göze hoş geliyor, evin havasını içine çektiğinde kendini yurdunda hissediyorsun. Bu kadın doğal. Hiçbir şeyi zorla, gösteriş için yapmıyor, duyguları içten olduğundan bunları kolaylıkla dile getirebiliyor... Yumuşak ve neşeli aynı zamanda, kendine özgü çok hoş bir teselli etme tarzı var. İnsan onu öyle seviyor ki, bu melek bir hata yaptığında, hatasında bile haklılık payı olduğunu düşünmemek elde değil.</p>
		</blockquote>
		<p>Hem sonra, bu çevrede o kadar yeni, o kadar farklı bir ortama girmiştir ki Balzac! İnsanların yaşadığı çağla kurdukları bağı herkesten daha iyi kavrayabilen bu delikanlının kadınla ilişkisi, ona tarihi canlı bir şimdiki zaman olarak hissetme ve yaşamayı öğretmiştir. Laure de Berny’ nin vaftiz törenine, vaftiz anne ve babası olarak Fransa kralı ve kraliçesini temsilen Dük de Fronsac ile Prenses de Chimay katılmışlardır. XVI. Louis’ye atfen adı Laure Luise’dir, Marie-Antoinette’e atfen de Antoinette adını almıştır. Üvey babası Şövalye de Jarjailles’in malikânesinde, kraliçenin en sadık hizmetkârı olan bu adamın ağzından, ölüm tehlikesi altında gizlice <em>Conciergerie</em>’ye girip kraliçeden sevgilisi Fersen’e yazdığı mektupları nasıl aldığını dinlemiştir. Belki de Laure de Berny, Balzac’a idam sehpasındaki mendilin yanında kana bulanmış olarak bulduğu kraliçenin müteşekkir mektubunu, o sarsıcı mektubu bile göstermiş olabilir: “Çok güzel bir düş gördük, hepsi bu. Ancak bu vesileyle, bana olan bağlılığınızı bir kez daha göstermiş olmanız, benim için büyük bir kazançtır.” Öyle anılardır ki bunlar, binlerce ayrıntısıyla insanın hayal gücünü harekete geçirip duyguları canlandırır, iradesini yaratmaya ve figürler oluşturmaya sürüklerler. Genç Balzac’ı getirelim gözümüzün önüne, gençliğini hücreye kapatılmış gibi hissettiği bir okulda geçiren o terk edilmiş çocuğu ve Lesdignières Sokağı’ndaki yoksul tavan arasını ve ailesinin kiranın yüksek oluşu, faizler, yatırımlar ve emeklilik, artık para kazanması ve sıradan bir burjuva ya da küçük bir memur olması gerektiği konusunda durmaksızın yaptığı serzenişleri. Kadının zarif, yumuşak sesiyle yıkılmakta olan krallık hakkında anlattığı olağanüstü efsaneleri ve ürkütücü devrim hikâyelerini nasıl da can kulağıyla dinlemiş olmalıdır. Üstelik meraklı, sabırsız davranışları hiç terslenmemekte, aksine bir annenin sıcak bakışıyla karşılık bulmaktadır. Bu sohbetler sırasında Balzac, hayal gücünün kanatlandığını, yüreğinin daha hızlı çarptığını hissetmektedir; yumuşak tavırlı öğretmeni sayesinde sabırsız şair, yaşama ilk bakışını kazanır.</p>
		<p class="gap-twice">Madam de Warens, genç Jean-Jacques Rousseau’yu yanına aldığında da olaylar aynı şekilde başlamıştır. O da beceriksiz, olgunlaşmamış, heyecanlı genci biraz olsun yönlendirip ona yol göstermek ve onu yetiştirmek istiyordu. O da tecrübelerini tecrübesiz birine aktarmaktan başka bir şey düşünmüyor ve başka bir niyet beslemiyordu. Ancak öğretmen ile öğrencisi arasındaki duyguların farkına varılmaksızın erotizme dönüşüvermesi çok kolaydır. Anlayış dolu dersler istemeden şefkate, saygıya, aşka; güven içinde bir arada olma isteği de daha derin, daha özel duygulara dönüşür. Başlangıçta Madam de Berny de bu ateşli delikanlının utangaçlığı konusunda yanılır ve onun, konumundan dolayı saygı duyduğu için böyle davrandığını düşünür. Oysa de Berny onaylayıcı şefkatli tavırlarıyla Balzac’ın kendine güvenini ortaya çıkarmaya çalışırken, ne büyük bir gücü özgürleştirdiğinin, tek bir bakışıyla bile yıllarca bastırılmış bir ateşi nasıl körükleyebileceğinin farkında değildir. Balzac gibi hayalleriyle yaşayan biri için yaşın önemli olmadığı ve sınırsız tutkular duyma yeteneği sayesinde bir anneyi, bir büyükanneyi bir kez daha arzulanmaya değer biri haline getirebileceği aklına bile gelmez. Ancak Balzac’ın sevme arzusu, bu biricik arzu, kuvveden fiile çıkmakta, mucizeler yaratmaya çalışmaktadır.</p>
		<blockquote>
			<p>Sizi ilk gördüğümde, bütün bedenim sarsıldı ve hayal gücüm ateşlendi: Sizde mükemmel bir ruh bulduğumu düşündüm... Ne tür bir ruh olduğunu söyleyemem. Ama sonuçta bu düşüncelerle dopdoluyken, başka hiçbir şeye bakmıyor ve yalnızca içinizdeki bu bulunmaz mükemmelliği görüyorum.</p>
		</blockquote>
		<p>Hayranlık arzuya dönüşmüştür ve artık arzulama cesaretini kazanan Balzac hiçbir şeyin kendisini engellemesine izin vermeyecektir.</p>
		<p>Madam de Berny korkar. Öylesine yumuşak, anne sıcaklığına sahip bu kadın gençliğini hiç de bir azize gibi geçirmemiştir. Evlendikten hemen sonra –en az yirmi iki yıl önce– siyah saçlı genç bir korsanla ateşli bir aşk ilişkisi yaşamıştır ve bunun son aşk ilişkisi olmadığına da şüphe yoktur. Hatta Villeparisis’deki söylentiye göre, son iki çocuğu, gözleri neredeyse kör olmuş yaşlı eşinin ismini taşısa da ondan değildir. Dolayısıyla bu delikanlının duyduğu tutkunun karşısında, tehlikeye düşebilecek sahte bir katı kurallı ahlak bile yoktur aslında. Ancak kırk beş yaşında yetişkin bir kadın olan de Berny, çocuklarının gözü önünde yaşça kızından daha küçük olan genç bir adamla aşk yaşamanın saçmalığının farkındadır. Devam etmesi mümkün değilse, bu tatlı belaya bulaşmanın ne anlamı olacaktır? Böylece –günümüze ulaşmayan bir mektupta– Balzac’ın aşırı coşkularla yüklü duygularını reddederek bunları arkadaşlık sınırları içinde tutmak ister. Yaşını gizlemek yerine, özellikle vurgular; ancak Balzac sert bir cevap verir. Sonradan <em>Evde Kalmış Kız</em>’da anlatacağı, yirmi üç yaşındaki delikanlının kırk yaşındaki bir kadına duyduğu aşkla herkesin alay etmesinden korkan trajik kahramanı Athanase Granson kadar korkak değildir.</p>
		<p>Balzac bu kadını karşı koymaktan vazgeçirmeye kesin olarak kararlıdır ve neredeyse öfkeyle şunları söyler:</p>
		<blockquote>
			<p>Yüce Tanrım, kırk beş yaşında olup da hâlâ sevilmeye değer bir kadın olsaydım – ah, ne kadar da farklı davranırdım sizden! Ne büyük bir sorundur bu: hayatının ikinci baharında, Âdem ile Havva’yı mutsuzluğa iten elmayı koparmaktan çekinen bir kadın olmak.</p>
		</blockquote>
		<p>Oysa Madam de Berny bu heyecanlı delikanlıyı gerçekten sevdiği için onun ısrarcı tavrına kolayca teslim olmaz; haftalarca, aylarca şiddetle direnir. Ancak Balzac bu ilk aşkına tüm ihtirası ve arzularıyla sarılmıştır. Özgüvenini kazanmak uğruna bu ilk ve belirleyici zafere ihtiyacı vardır. Evliliğinde hayal kırıklığına uğramış ve bu büyük arzu sayesinde içinde yeniden arzular uyanmaya başlamış yalnız, zayıf bir kadın, tüm dünyayı boyunduruğu altına alabilecek kadar güçlü bir iradeye nasıl karşı koyabilir? Serin bir ağustos gecesinde, yaşanması gereken ne varsa yaşanır. Karanlıkta, yazlık evin parkına açılan bahçe kapısının mandalı yavaşça oynar. Zarif bir el korku içinde bekleyen delikanlıyı içeri alır ve o sevgiyle dolu şaşkınlıklar gecesi başlar. Mutlu çocuk-adamın yaşamı boyunca sadece bir kez tadabildiği ve bir daha asla tekrarlanmayacak o gece!</p>
		<p>Küçük yerlerde hiçbir şey uzun süre gizli kalmaz. Genç Honoré’nin Madam de Berny’yi sık sık ziyaret etmesi çeşitli tahmin ve dedikodulara yol açar. Bernylerin evinde huzursuzluklar başlar ve çeşitli sahneler yaşanır; çünkü evdeki üç kız için –en büyükleri artık evlidir– öz annelerinin neredeyse kör olan babalarına ihanet ettiğini görmekten daha acı verici bir şey olamaz ve bu davetsiz âşığın evlerinde kalmasını önleyebilmek için her şeyi yaparlar. Madam Balzac, nihayet gerçeği sezmeye başladığında, daha da büyük bir sarsıntı yaşar. Yetişme çağında oğluyla neredeyse hiç ilgilenmemiştir; onun serbest tavırlarını, sevecenliğini, kendine güvenini büyük bir güçle bastırmaya ve ne pahasına olursa olsun ilişkilerini belli bir mesafede tutup onu kendine tabi kılmaya çalışmıştır. Oğlunun, Madam de Berny’de bir yardımcı, bir arkadaş, bir danışman bulduğunu, bir anne olarak aslen kendisinin üstlenmesi gereken her türlü rolü ona biçip üstüne üstlük onun sevgilisi olduğunu fark ettiği an, bu buyurgan kadının içinde vahşi bir kıskançlık uyanır. Kendi buyurgan ve sert tavrına oranla şefkatli ve yumuşak tarzıyla oğluna daha çok söz geçirebilen bu kadından uzaklaşması için onu, 1822 ilkbaharında Villeparisis’den ayrılmaya ve Bayeux’ye kız kardeşi Madam Surville’in yanına gitmeye zorlar. Son anda kaçmaması için ona posta arabasına kadar eşlik eder. Fabrika gibi roman üretme işini daha önceleri sadece para kazanma yollarından biri olarak gördüğü halde, şimdi edebiyat çalışmalarında ona yol gösteren biri rolüne bürünmeye kalkar. Honoré’nin romanlarının müsveddelerini kendisine göstermesini ve eleştirilerini dinlemesini ister. Ama artık çok geçtir. Balzac, Madam de Berny’nin şefkatli, huzur dolu yaklaşımı ile annesinin buyurgan tavrı arasında ayrım yapmayı öğrenmiştir. Annesinin öfkeli tavırlarına olduğu gibi, şimdi gösterdiği yapay, gecikmiş ilgiye karşı da kayıtsız kalır. Korkusu kalmamıştır artık, bununla birlikte ona duyduğu saygı da uçup gitmiştir. Madam Balzac, o güne kadar sözünü her zaman dinlemiş olan oğlunun ilk kez böylesine sert, böylesine kararlı bir biçimde direnç gösterdiğini görür.</p>
		<p>Honoré’ye müsveddelerini dikkatlice gözden geçirmesini söylemiştim, diye yazar kızına öfkeyle. Bunları, edebiyat dünyasında daha tecrübeli birilerine göstermesini istemiştim ondan... Honoré, sanki sözlerimin en ufak bir önemi yokmuş gibi davrandı. Sözümü dinletemiyorum artık. Honoré kendinden o kadar emin ki, müsveddelerini başkalarına gösterme ihtiyacı duymuyor.</p>
		<p class="gap">Madam Balzac, oğlunun artık elinden kayıp gittiğini hissettiği an, onu zorla elinde tutmaya çalışır. Ancak iktidarı çoktan yıkılmıştır. Bir kadınla yaşadığı ilk başarı sayesinde Balzac gerçek bir erkek olmuştur. Yıllarca bastırılmış özgüveni inatla başkaldırmaktadır; çocukluğunun katili, yirmi yıl boyunca üzerinde uyguladığı dehşet saçan iktidarının sonsuza kadar yıkıldığının farkına varıp çaresizlik içine düşer. Bütün sitemler boşunadır. Balzac, ailesiyle bağını koparmıştır, kötü geçen çocukluğunu bir hastalık gibi atlatmıştır, iyileştiği bellidir, kendi gücünü hissetmekten aldığı olağanüstü keyfin tadını çıkarmaktadır. Artık evi ailesinin evi değildir, Madam de Berny’nin evidir. Ailesinin evindeki yalvarıp yakarmalardan, sitemlerden, isteri krizlerinden hiçbiri yoktur burada, şehirde kulaktan kulağa dolaşan gizli dedikodular da onu seven kadına kendisini özgürce ve tutkuyla teslim etme isteğinin önüne geçemez.</p>
		<blockquote>
			<p>Honoré –diye anlatır annesi kızına öfkeyle– günde iki kere o kadının evine gittiği takdirde, bunun saklı kalamayacağını anlamak istemiyor. Gözünün önünde duran gerçekleri görmüyor. Villeparisis’den yüzlerce mil uzakta olmayı isterdim! Bu hikâyeden başka bir şey yok aklında, üstelik kendini o kadına bu kadar çok adarsa bir gün bu ilişkiden usanacağını kavramıyor.</p>
		</blockquote>
		<p>Anne Balzac’ın son umudu, oğlunun bu <em>passion qui le perd</em>’den (onu yıkıma sürükleyecek bu tutku) kısa sürede yorgun düşmesidir. Kırk beş, daha doğrusu artık kırk altı yaşındaki kadına karşı duyduğu bu aşktan oğlunun kısa sürede vazgeçeceğini düşünmektedir. Ama başından beri çocuğu hakkında ne kadar az şey bildiğini, görünüşte iyi huylu ve zevkine düşkün bir yaradılışa sahip bu gencin asla boyun eğmeyen sarsılmaz iradesinin gücünü ne kadar hafife aldığını bir kez daha fark edecektir. Bu tutku “mahvetmek”ten çok, özgüvenden yoksun delikanlının kendini bulmasına yardım eder. Sabırsızlık içinde bekleyen <em>homme-enfant</em>’ın (çocuk-adam) içindeki erkeği uyandıran de Berny, hızla baştan savma metinler yazan, kimsenin tanımadığı bu delikanlının içindeki romancının da serbest kalmasını sağlar; de Berny’nin <em>conseils d’expérience</em>’ları (deneyimlerinden hareketle verdiği öğütler) sayesinde Balzac, gerçek Balzac olur. </p>
		<blockquote>
			<p>O benim, annem, arkadaşım, ailem, eşim ve danışmanım oldu, <span class="berling">diyecektir Balzac sonraları.</span> Benim yazar olmamı sağladı, gençken beni teselli etti, bana tat almayı öğretti, bir kız kardeş gibi benimle ağladı, güldü, her gün acılarımı dindiren tatlı bir uyku gibi geldi bana... O olmasaydı büyük ihtimalle ölmüş olurdum.</p>
		</blockquote>
		<p>Madam de Berny, bir kadının bir erkek için yapabileceği her şeyi yapmıştır.</p>
		<blockquote>
		<p>En fırtınalı dönemlerimde cesaret veren konuşmaları ve özverili davranışlarıyla ayakta kalmamı sağladı ... Bir erkeği tüm kötülüklerden koruyan bir gurur kazanmamı sağladı... Bugün yaşıyorsam, bunu ona borçluyum. O benim her şeyimdi.</p>
		</blockquote>
		<p>Dilecta’yla,<a class="si-noteref epub-type_noteref" href="#f12" id="ref_f12">12</a> “seçtiği biricik kadın”la 1822’den 1833’e, yani Madam de Berny elli beş yaşına gelinceye değin geçen tam on yıl boyunca yaşadığı bu <em>amitié amoureuse </em>(aşk arkadaşlığı) on yıl sonra salt bir <em>amitié</em>’ye, arkadaşlığa doğru giderken, Balzac’ın bağlılığı ve sadakati daha da yücelip artar. Balzac’ın, Madam de Berny yaşadığı dönemde ve ölümünden sonra ona dair yazdığı ve içindeki her şeyi, erkeği, sanatçıyı, yaratıcıyı uyandıran, ona cesaret, özgürlük veren, içsel ve dışsal olarak güvende olmasını sağlayan bu <em>grande et sublime jemme, cet ange d’amitié</em>’<em>ye </em>(bu büyük ve yüce kadına, bu melek arkadaşa) duyduğu minnetin ifadesi olan tek bir şiiri vardır ve <em>Vadideki Zambak</em>’ta çizdiği ideal Madam de Mortsauf imgesinin bile bir “<em>loin reflet d’elle ... une pâle expression des moindres qualités de cette personne</em>” (onun çok uzak bir yansıması ... bu insanın onun düzeyine asla çıkamayacak renksiz bir portresi) olduğunu söyler ve bu kadının kendisi için ne anlam taşıdığını hiçbir zaman tam olarak dile getiremeyeceğini utanarak itiraf eder: “<em>Car j’ai horreur de prostituer mes propres émotions au public</em>” (çünkü kendi duygularımı ifşa etmekten utanıyorum). Ancak ona rastlamış olmanın hayatında bir daha yaşayamayacağı en büyük mutluluk olduğunu, o zamandan bu yana ölümsüzleşen şu sözlerle ifade eder:</p>
		<blockquote>
			<p>Bir erkeğe ilk aşkı yaşatan bir kadının son aşkına denk düşebilecek hiçbir şey yoktur.</p>
		</blockquote>
		<p>Madam de Berny ile karşılaşması, Balzac’ın yaşamını ortaya koyacak türden kesin bir sonuç olmuştur. Madam de Berny, sadece ailesinin baskı altında tuttuğu bir oğlanın içindeki erkeği ve değersiz romanlar yazan bir kölenin içindeki ümitsiz sanatçıyı serbest bırakmakla kalmamış, aynı zamanda gelecekte aşk yaşayacağı kadın tipini de belirlemiştir. Balzac bundan böyle bütün kadınlarda, bu ilk ilişkisinde yaşadığı gibi koruyucu, yumuşak tavırlarla yönlendiren özverili anne figürünü, bu yorulmak bilmez adamdan zaman ayırmasını beklemek yerine, çalışmalarının ardından onu rahatlatacak zamana ve güce sahip bir kadını arayacaktır. Hem ruhsal hem sosyal açıdan zarafet, aşkının önkoşulu olacak, anlayışı tutkudan daha önemli sayacaktır; daha tecrübeli ve –garip bir biçimde– yaşından dolayı onda saygı uyandıran kadınlarla yetinebilecektir. <em>La femme abandonnée </em>(Terk Edilmiş Kadın),<em> La Femme de trente Ans </em>(Otuz Yaşındaki Kadın) sadece romanlarının başlıkları değil, aynı zamanda yaşamının kadın kahramanları da olacaktır; hayatlarının sonbaharında artık olgunlaşmış, aşkta ve yaşamda hayal kırıklığına uğramış, artık kendileri için yaşamdan hiçbir şey beklemeye kalkmayan, bir kez daha sevilmeyi Tanrı’nın bir lütfu olarak gören, şaire bir yardımcı eş gibi seve seve hizmet edecek kadınlardır bunlar. Yosmalar, profesyoneller, şeytani, züppe kadınlar Balzac’a hiçbir zaman çekici gelmeyecektir. Sahte güzellikler onu baştan çıkartmayacaktır. Gençlik aklını başından almayacaktır, hatta Balzac, “genç kızlardan hiç hoşlanmadığını” etkileyici bir biçimde ifade de etmiştir; çünkü genç kızlar çok fazla şey istemekte ve pek az şey vermektedir.</p>
		<p><em>Kırk yaşındaki bir kadın senin için her şeyi yapacaktır</em>, <em>yirmi yaşındaki ise hiçbir şey.</em></p>
		<p>Farkında olmadan bütün ilişkilerinde, yaşadığı bu ilk aşkta bulduğu, kendisi için anne ve kız kardeş, arkadaş ve öğretmen, sevgili ve eş, yani aynı anda her şey olan, bütün sevgileri içinde barındıran aşkı arayacaktır.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f10"><a class="si-backref" href="#ref_f10">10</a><span class="si-footnote-text">. Homeros’un <em>İlyada</em> adlı destanında Kral Priamos’un karısı. İlkçağ yazınında doğurgan ve bahtsız ana tipini canlandırır. (Y.N.)</span></div>
		<div class="si-footnote html5_aside epub-type_footnote" id="f11"><a class="si-backref" href="#ref_f11">11</a><span class="si-footnote-text">. Homeros’un <em>İlyada</em> adlı destanında Troya Savaşı’nın çıkmasına neden olan Kral Menelaos’un dillere destan güzellikteki eşi. (Y.N.)</span></div>
		<div class="si-footnote html5_aside epub-type_footnote" id="f12"><a class="si-backref" href="#ref_f12">12</a><span class="si-footnote-text">. “La Dilecta”; Balzac, Madam de Berny’ye bu adla hitap eder. (Ç.N.)</span></div>
	</div>
</body>
</html>