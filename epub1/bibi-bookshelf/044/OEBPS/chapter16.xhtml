<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Balzac</title>
	<link href="main.css" rel="stylesheet" type="text/css"/>
<meta content="urn:uuid:dcffc02f-7b25-459b-8a28-374aabc4a2bd" name="Adept.expected.resource"/>
</head>
<body class="chapter epub-type_chapter">
	<div class="container html5_section">
		<h2><span class="inline">16</span> Değişim yılı</h2>
		<p>Madam de Berny’nin ölümü, Balzac’ın yaşamındaki önemli dönüm noktalarından biridir. Onu yetiştiren, koruyan, sevgiyi ve kendine güveni öğreten kadın, “Dilecta”, gerçek annesi yoktur artık, onu koruyamayacak, himayesine alamayacak ve cesaretlendiremeyecektir. Ukrayna’da, uzaktaki ve Champs Elysées Bulvarı’nda, yakındaki sevgilisine rağmen yalnızdır, hayatında hiç olmadığı kadar yalnızdır. Bu ölümle birlikte içinde yeni bir şey uyanmaya başlamıştır; bu çok canlı, iyimser, kendine güvenen insanın hiç tanımadığı bir duygudur bu: korku; tuhaf, nedensiz, çokanlamlı bir korku. Muazzam eserine gücünün yetmeyeceği korkusu, erken ölme korkusu, çalışmaktan kaçınma korkusu. “Yaşamım için ne yaptım, bundan sonra ne yapacağım?” diye sorar Balzac kendine. Aynaya bakar: gri saçlar, iyice seyrelmiş saçlarının ortasında bir tutam gri çizgi; bunlar sorunların ve günlük yaşam mücadelelerinin, bütün eserlerinde görülen o uğursuz telaşın yol açtığı sonuçlardır. Yanakları sararıp solmuş, sarkmıştır, çenesi ikiye katlanmış, vücudu yağ bağlamıştır. Bunlar, hava almadan, hareket etmeden, özgürlük nedir bilmeden kapalı perdelerin ardında, çalışma masasının başında geçen bitmek bilmez gecelerin sonuçlarıdır. On yedi yıl geçmiştir böyle, günler, aylar geçmiştir, on binlerce, yüz binlerce yazılmış kâğıt, beş yüz bin kez düzeltilmiş prova baskılar, bir kitap, sonra bir kitap daha, peki ne geçmiştir eline? Bütün bunlar yeterli değildir ya da en azından onun için yeterli değildir. Fransa katedralleri gibi geniş mekânlı, büyük bir eser olması gereken <em>İnsanlık Komedyası</em>’nın daha sadece birkaç sütunu inşa edilmiş, üstüne kubbe oluşturacak çatısı henüz oturtulmamıştır, gökyüzüne uzanması gereken kulelerden hiçbiri yoktur daha ortada! Hiç bitiremeyecek midir bunu, yıllardır kendi gücüyle ayakta tuttuğu o korkunç kaçak yapının acısı hiç çıkmayacak mıdır? Fazla zorlanıp ısınmış makinede iki üç kez tehlikeli hafif çatırdamalar duyulmuştur zaten; ani baş dönmeleri başlamış, ansızın bastıran yorgunluklar, ardından ölü gibi uyumalar ve hararet yapan koyu kahveyi ölçüsüzce içmekten kaynaklanan mide krampları baş göstermiştir. Diğerleri, mutlu olanlar, kaygısızlar yaşamın onları kabul edip armağanlar sunmasına izin verirken, sürekli yaratmak, hep yaratmak yerine artık durma ve yaşama vakti, diğerleri gibi dinlenme ve keyif alma vakti gelmemiş midir? Kendini böyle delice kurban edişi, bu çılgınca vazgeçişi için ölen kadın dışında ona minnettarlık duyan başka kim olmuştur? Bu iş ne sağlamıştır ona? Biraz şöhret, hatta çok fazla şöhret, ama aynı zamanda ne kadar çok nefret, kıskançlık, iğrençlik getirmiştir beraberinde! Yine de asıl önemli olan şeyi, en çok özlem duyduğu şeyi getirmemiştir: özgürlüğü, bağımsızlığı. 100.000 frank borçla yedi yıl önce baştan başlamış, on bin, yirmi bin için çalışmıştır, kendi uykusundan çalarak, kendini parçalayarak üstelik. Otuz roman yazmıştır, ama bitirebilmiş midir borçlarını? Hayır, borçlar neredeyse ikiye katlanmıştır! Her gün kendisini yine gazetelere ve yayıncılara satmak, pis tefecilere çıkan döner merdivenleri beşinci kata kadar tırmanmak ve icra memurlarının önünde bir hırsız gibi titremek zorundadır. İnsan işi sayesinde özgür olamayacaksa, o işi yapmasının anlamı nedir ki? Otuz yedi yaşına bastığı ve bir dönüm noktası yaşadığı o yıl Balzac, yanlış yaşadığını, çünkü çok az keyif aldığını, bütün yaşamını çalışmaya adayarak en içten arzularını tatminsiz bıraktığını fark eder.</p>
		<p>Başka türlü yaşamalı, diye uyarmakta ve zorlamaktadır onu şimdi içindeki ses; kadınların, çevresini uzaktan sarmasına göz yummamalı, aksine onların yumuşak, şehvetli bedenlerinden zevk almalıdır! Sürekli çalışma masasının başında oturmak yerine gezmeli, yorgun gözlerini yeni imgelerle tazeleyip bitkin ruhunu zevkten kendinden geçirmelidir. Sürekli hırsla ilerleme telaşı yerine, ayağındaki zincirleri kırıp atarak onlardan kurtulmalı ve avareliğin ılık havasını solumalıdır. Vaktinden önce yaşlanmamak için değersiz şeyler yüzünden eziyet çekmeye izin vermemelidir! Kaçmak, kaçmak ve her şeyden önce, zengin olmalı, hemen zengin olmalıdır, herhangi bir yolla, ama sürekli yazıp durmak yoluyla değil! İşte böylece otuz yedi yaşındaki Balzac’a daha önce hiç tanımadığı, tamamıyla yeni, çok daha vahşi ve cesur bir yaşama hırsı hâkim olur. Madam de Hanska’yla yaşadığı ilk başarının ardından onun, yani o güne değin bütün tutkusunu eserine adayan Balzac’ın içindeki cinsel arzularla dolup taşan o insan ancak şimdi tam anlamıyla uyanır. Şimdi bir macera diğerini izlemektedir; bir yıl içinde daha önce on yıl boyunca elde ettiği kadar çok kadın elde eder. Kontes Guidoboni-Visconti’nin yanı sıra küçük Caroline Marbouty’yi, onunla aynı anda soylu bir Bröton olan genç Hélène de Valette’yi, kim olduğu bilinmeyen bir “Louise”i alıştığı yöntem olan yazışma yoluyla baştan çıkarmaya çalışır. Torpille<a class="si-noteref epub-type_noteref" href="#f36" id="ref_f36">36</a> ve Aquilina’ya model teşkil eden Paris’in en seçkin koketlerinin çekicilik ve marifetlerini esirgemedikleri belli başlı zengin akşam yemeklerinin müdavimi olur. Gözleri İtalya’nın mavi gökyüzünü gördükten, elleri ve beyni mutluluk içinde tembellik edip dinlendikten sonra, bir zamanlar her şeyi olan işi birdenbire önemsiz görünür. Gezmek, yaşamak, zevk almak, bütün bunlar otuz yedi yaşından itibaren Balzac’ın hırsı ve rüyası haline gelir. Artık çalışma yoktur, artık şöhret yoktur; ancak şimdi, yüreğine gölge düşüp serinlediği anda haz, oyun ve özgürlük isteği büsbütün meydana çıkar.</p>
		<p class="gap-twice">Kontes Guidoboni-Visconti Balzac’ın bu isteğini anlama şerefine nail olmuştur ve sevgilisini köle gibi kendine bağlamak yerine, aynı bahaneyle ona ikinci kez İtalya seyahatine çıkma imkânı sağlar. Kontes Visconti, Balzac’ın Paris’te alacaklılarından artık kaçamadığının farkındadır. Aylarca Cassini Sokağı’nı boşu boşuna arayan <em>huissier</em>’ler (mübaşir) nihayet Batailles Sokağı’ndaki gizli evi de öğrenmişlerdir, böylece Balzac Provence Sokağı’nda bir <em>hôtel meublé</em>’ye (mobilyalı ev) kaçmak zorunda kalır; ancak mübaşirler orada da peşini bırakmazlar. Kontes Guidoboni-Visconti, Balzac’ın bu bitmek bilmez mücadeleden ne kadar yıldığını, ne kadar yorulduğunu görmektedir ve böylesine telaşlı bir yaşamın içinde bir kez daha kısacık bir ara vermeye ne kadar ihtiyacı olduğunun farkındadır. Onu terbiye etmek ya da kıskançlıklarıyla canını sıkmaktansa, bu söz dinlemez adama yerinde önerilerden çok daha fazla ihtiyaç duyduğu şeyi verir: birkaç ay kendi olabilme, özgür, kaygısız bir adam olabilme imkânını. Kont, bir kez daha, işlerini nihai bir düzene sokmayı Balzac’a bırakmak zorunda bırakılır ve 12 Şubat 1837’de yazar Alpler’i geçer, bu kez yalnızdır; çünkü biraz sırnaşık bir kadın olan Madam Marbouty’den çoktan usanmıştır, kendisine eşlik edecek Théophile Gautier ise son anda vazgeçmek zorunda kalmıştır.</p>
		<p>Sadece altı gün posta arabasıyla Tessin’den –Avrupa’nın en güzel yerlerinden– geçmek bile yeterli olur, bütün kaygılar masmavi gökyüzünde uçup gider! Dâhice bir algılama ve akılda tutma yeteneğine sahip olan Balzac, unutma konusunda da bir dâhidir; tahmin edilebileceği gibi Balzac, borçlarını ve acil işlerini, sorumlulukları ve eziyetleri Milano’daki Hotel della bella Venezia’ya vardığı an arkasında bırakır; çünkü burada evde olduğundan farklı biridir. Burada artık mahkeme kararına göre oraya şu kadar frank, buraya bu kadar frank borç ödemek zorunda olan, borçlar yüzünden hapse girme tehlikesiyle karşı karşıya kalmış, ön tarafta mübaşirler kapıyı yumruklarken arka kapılardan kaçması gereken Mösyö Honoré de Balzac değildir – ünlü bir yazardır burada, gazeteler saygıyla geldiğini duyurur ve iki saat sonra şehirde bir sansasyon haline gelir. Kontes Maffei onu gezintiye çıkartır, Prens Portia’nın locasında kız kardeşi Prenses Sanseverino’yla birlikte <em>Scala</em>’yı izler, Prenses Belgiojoso ve Markiz Trivulzio onu kendilerine davet eder. İtalya’nın büyük, adı duyulmuş, tarihe adını yazdırmış önemli bütün isimleri onun karşısında saygıyla eğilir ve Avusturya Ordusu da onu epeyce şımartır. Vali onu yemeğe çağırır, başkumandan emrine amade olduğunu söyler, şehrin en önemli heykeltıraşı Putinatti, Balzac’ın bir heykelini yapma şerefine nail olmak ister; Balzac daha sonra bu heykeli Madam de Hanska’ya değil, Kontes Visconti’ye sunar. Genç Prens Portia onu armağanlara boğar ve onun bütün isteklerini yerine getirmek için hazır bekler; Paris’te borç senetleri imzalamak yerine burada capcanlı prens ve prenseslerin istekleri üzerine albümler imzalayan iflah olmaz Balzac’ın ne kadar onurlandığı, ne kadar mutlu olduğu tahmin edilebilir.</p>
		<p>Bu yabancının adeta tapılırcasına sevilmesi yüzünden kendilerini biraz ihmal edilmiş hisseden yazarlar, tüm bu seçkin unvanlardan mest olmuş, kendilerine pek kulak asmayan Balzac’a biraz daha soğuk davranırlar. Manzoni’yle<a class="si-noteref epub-type_noteref" href="#f37" id="ref_f37">37</a> karşılaşması pek de iyi geçmez; <em>Goriot Baba</em>’nın yazarı <em>I promessisposi</em>’nin (Nişanlılar) yazarıyla, bu başyapıtı okumadığından sadece kendi hakkında konuşabilecektir.</p>
		<p>Balzac bütün bu gezintiler, davetler ve şenliklerin arasında asıl görevini, Kont Visconti’nin miras işlerini düzene sokmayı unutmaz ve –bilindiği üzere kendi işleri olmadığı sürece– para işlerinden anladığı için, konuyu arzu edildiği haliyle yoluna koymayı becerir. Ve bu kez her şey yolunda gittiği için büyük ölçekli mali işlemlerin ardından dosdoğru Venedik’e gitmesi gerekir. Önce Castries düşesi, sonra da Madam de Hanska’yla ziyaret etmek istediği bu şehir, <em>Facino Cane</em>’in şehri onu çağırmaktadır.</p>
		<p>İlk gün tam bir hayal kırıklığıdır. Venedik renksizdir; yağmur yağar, hava sislidir, kar yağar. Ama güneş açar açmaz, Balzac’ın içindeki tüm sanatsal tutku da ortaya çıkar. Yeni şeyler algılamak ve bunları iyice içine sindirmek konusundaki benzersiz arzusuyla her yere gider ve her şeyi, müzeleri, kiliseleri, sarayları, tiyatroları, hepsini görür. Bu birkaç günlük kaçamakta şehrin atmosferini, tarihini, geleneklerini ve ruhunu içine iyice sindirme tarzı kadar Balzac’ın muhteşem sezgi gücünü kanıtlayacak başka bir şey yoktur. Venedik’te toplam dokuz gün kalır ve zamanının yarısını işler ve ziyaretlerle geçirir. Yine de Venedik üzerine yazılmış binlerce romanda ve on binlerce tasvirde hiçbir yazar –ne Byron ne Goethe ne Stendhal ne d’Annunzio– bu şehri, Balzac’ın, aynı zamanda müzik alanında en kusursuz temel kaynaklardan biri olan novellası <em>Massimilla Doni</em>’deki kadar parlak anlatamamıştır. Tek başına bir gözün birkaç kelime dışında İtalyanca bilmeyen bir insanın asıl özü, İtalya’nın soylu ve duygulu ruhunu böylesine kısa bir sürede bu kadar güzel kişileştirip yüceltmesini kavramak mümkün değildir. Böylece Balzac için bakmanın aynı zamanda nüfuz etmek olduğu, öğrenilmeyen bir bilgi, büyüyle edinilen bir bilgi olduğu da tekrar tekrar anlaşılmış olur.</p>
		<p>Balzac’ın daha sonra muhteşem bir biçimde eserinde ebedileştirdiği, Venedik’te geçirdiği bu bir haftayla birlikte İtalya seyahatinin doruk noktası da aşılmış olur. Milano’ya geri dönüşünde daha soğuk karşılanır. Keyfi yerinde olduğundan ve kimseden şüphe etmediğinden, her zamanki kaygısızlığıyla gevezelik edip Venedik’te bir toplantıda biraz sorumsuzca gelişigüzel konuşmuş, Viyana’da da dikkatleri çekip rahatsızlık uyandırmış olan kötü alışkanlığıyla paradan, aldığı ücretlerden ve borçlarından fazlaca söz etmiş, daha da tuhafı, Lamartine ve Manzoni hakkında, onlara iyice yukarıdan bakan laflar etmiştir. Orada bulunan yazarlardan biri de yapacak daha iyi bir işi yokmuş gibi, Balzac’ın Manzoni hakkındaki hakaretlerini hemen Milano gazetelerinden birine yetiştirmiş ve Balzac’ın gördüğü misafirperverliğe böyle kötü karşılık vermesi öfke uyandırmıştır. Bunun üzerine Balzac hemen yola çıkmayı daha uygun bulur, ama ilkinin ardından ikinci bir aksilikle daha karşılaşır. Riviera üzerinden Nice’e dönmek isterken, Cenova’da korkutucu bir salgın hastalık yüzünden karantinaya alınır; görünüşte küçük bir rahatsızlıktır bu, ama daha sonra çok daha can sıkıcı bir hal alacaktır. Bundan sonra Paris’e gitmektense fikrini değiştirip Livorno ve oradan da Floransa’ya niçin gittiğini bilmiyoruz. Balzac Paris’e ancak 3 Mayıs’ta, neredeyse üç ay sonra döner. Bu üç ay, Balzac’ın yaşamında ilk kez tek bir satır yazmadığı, düzelti yapmadığı, kalemine hiç dokunmadığı, sadece yaşadığı, öğrendiği ve keyif aldığı ilk dönemdir.</p>
		<p class="gap-twice">Posta arabasının Paris’in banliyölerine yaklaştığı an Balzac için karanlık bir andır. Bu mutlu <em>dolce far niente</em>’ nin (keyifli avarelik) haftalarından sonra kendisini neyin beklediğini bilmektedir. Masasının üzerinde kucaklar dolusu ödenmemiş fatura biriktiğini, atlı araba ya da işe yarar ne varsa, hepsinin rehin alındığını, editörlerine parasını önceden ödettiği <em>Nucingen Bankası</em><a class="si-noteref epub-type_noteref" href="#f38" id="ref_f38">38</a> ile <em>Femme supérieure</em>’ü (Üstün Kadın) henüz yollamadığını, yeni yayıncısı Bohain’in, yola çıkmadan önce kendisine temin ettiği 50.000 frankın çoktan buhar olup uçtuğunu bilmektedir. Ancak durum daha da kötüdür. Eski yayıncısı Werdet’nin iflasıyla, Balzac’ın öylesine düzenleyip daha sonra “hatır senedi” olarak açıklamak istediği senetlerin ödenmesi için dava açılmıştır; alacaklılar bir <em>prise de corps </em>(tutuklama emri) çıkarttırmıştır. Daha dün prenslerin, kontların, markizlerin misafiri olan Balzac’ın yakalandığı takdirde borçlarından ötürü hapse girmesi gerekecektir.</p>
		<p>Bu nedenle ilk ödevi yakalanmamaktır. Balzac’ın o dönemde üç evi vardır, biri hâlâ onun üzerine olan, mobilyalarını kurtarabildiği Cassini Sokağı’ndaki, ikincisi sözümona<em> Veuve Durant</em>’a<em>, </em>dul Madam Durant’a ya da Dr. Méget adında birine ait Batailles Sokağı’ndaki ev ve üçüncüsü Provence Sokağı’ndaki ev. Gelgelelim, on beş yıl savaştıktan sonra Avusturyalı ve Prusyalı orduların Napoléon’un taktiklerini öğrenmeleri gibi, alacaklılar da onun çevirdiği bütün dolapları öğrenmiştir. Bütün o şifreler ve yalan yanlış haberler artık onu koruyamaz ve Balzac’ın üç evi olmasına rağmen, gerçekten de başını sokacak bir çatısı yoktur. Fransa’nın ünlü yazarı, kaçak bir kürek mahkûmu gibi saklanmak zorundadır ve elinde olsa, İtalya’da doyasıya keyfini çıkardığı ününden vazgeçip hiç tanınmamayı tercih edecektir. Frapesle’ye, kendisine asla ihanet etmeyecek, odasını hep hazır tutan Carraudlara kaçmak bile çok tehlikelidir. Henüz posta arabasından inmemişken geldiği duyulacaktır orada. </p>
		<p>Çaresizlik içinde <em>Chronique de Paris</em>’deki eski sekreteri genç Kont Belloy’a gider ve</p>
		<blockquote>
			<p>tamamen gizli kalması gereken bir oda, biraz salata ve koyun etiyle birlikte ekmek ve su, bir mürekkep hokkası ve bir yatak</p>
		</blockquote>
		<p class="no-indent">ayarlaması için yalvarır.</p>
		<p>Artık ipekten perdeleri, Şam işi sofası, altın kalemtıraşlar ve 600 franklık gergedan boynuzundan bastonları yoktur: sadece çalışmak için bir masa ve uyumak için bir yatak; zaman, on yedi yıl geri alınmış, Lesdignières Sokağı’ndaki tavan arasına gitmiştir.</p>
		<p>Ancak bazı sebeplerden dolayı Belloy ona bu sığınağı sağlayamaz. Böyle tehlikeli bir anda onu yine sadık arkadaşı Kontes Guidoboni-Visconti kurtarır. Elli yaşında bile hâlâ tanıdıklarının ve arkadaşlarının <em>on dit</em>’sinden (dedikodu) korkan Madam de Hanska’ya oranla çok daha soğukkanlı davranarak âşığını Champs Elysées Bulvarı, 54 numaradaki evine alır ve Balzac orada en sıkıcı koşullarda nezaret altında tutulur. Sokağa çıkamaz, eve gelen misafirlere ve arkadaşlara görünemez ve dikkatle perdenin ardına saklanarak Paris’in ilkbaharına bir göz atabilir sadece. Ancak keşişler gibi bir hücrede yaşamak Balzac için ürkütücü değildir, özellikle de hemen yandaki kapı şehvetli bir sevgilinin yatak odasına açılıyorsa. Büyük bir gayretle kendini çalışmaya verir. Orada iki ay içinde <em>Nucingen Bankası</em>’nı,<em> Femme supérieure</em>’ü ve son <em>Tuhaf Öyküler</em>’i bitirir ve <em>Gambara </em>adlı novellası üzerinde özenle çalışır.</p>
		<p>Ödenmemiş senetler ve acil alacağı olanların yazınsal yaratım süreci üzerinde böylesine ilham verici bir etkiye sahip olduğuna çok az rastlanmıştır. Sorunları ve borçları ancak çok yakındayken hisseden Balzac, Kontes Visconti’nin evinde muhtemelen keyifle yazmaya devam ederdi. Ama bir gün icra memurları bu kutsal kapıyı da çalar. Her zaman olduğu gibi, Samson’u ele veren yine bir Dalila’dır. Kontes Visconti’nin seleflerinden biri, Balzac’ın ikinci kez İtalya’ya giderken yanında götürmediği Caroline Marbouty belki, rakibesinin misafirini kendi kocasının evinde ağırlamasını hazmedememiş ve Balzac’ın kaldığı yeri polise bildirmiştir. İcra memurları Kontes Visconti’nin evinin salonundadır şimdi ve şöyle korkunç bir alternatif sunarlar: Ya borçlar hemen ödenecektir ya da Balzac hapishaneye götürülecektir. Kontes Visconti bir kez daha büyüklük gösterir; kendisi zengin olmadığı halde borcu öder ve icra memurları geri çekilmek zorunda kalırlar.</p>
		<p>Ne yazık ki âşığın bu şekilde satılması gizli kalmaz ve Balzac’ın başını derde sokar. Nazik durum <em>Gazette des Tribunaux</em>’dan (Hukuk Gazetesi) diğer gazetelere sıçrar ve Madam de Hanska’ya binlerce mil öteden kendini mutsuz ve yalnız biri gibi göstererek bu anlamsız oyunu sürdüren Balzac, ona şöyle demek zorunda kalır:</p>
		<blockquote>
			<p>Borçluları hapishaneye götürmekle yükümlü hergeleler, bir muhbirin iftirası üzerine beni buldular ve ben, büyüklük gösterip bana sığınacak bir yer sağlayan ev sahiplerimin benim yüzümden rezil olmalarının acısını çekiyorum. Hapishaneye girmek istemiyorsam, Werdet’nin durumundan kaynaklanan borçlarımın karşılığı olan parayı hemen o anda bulmalıydım ve ben de bana bu parayı uzatan arkadaşlarımı sıkıntıya sokmak zorunda kaldım.</p>
		</blockquote>
		<p>Balzac, kıskanç mektup arkadaşına kendisini kurtaran kadının adını vermemiştir tabii. Balzac ile Kontes Visconti arasındaki ilişkide cesaret ve büyüklük gösteren, hep Kontes Visconti olmuştur.</p>
		<p>Balzac’ı en büyük tehlikelerden kurtaran hep kadınlar olmuştur. Hiç olmazsa en acil, “bas bas bağıran borçlar”ı ödendiğinden Balzac, başı dimdik, saklanmasına gerek kalmayacağı, kimsenin onu sıkıştırmayacağı ve orada kalmasının hiçbir şeye mal olmayacağı sevgili Touraine’ine, Margonneların yanındaki alıştığı çalışma atölyesine geri dönebilecektir. Bütün bu olanlara Balzac yine bir başyapıtla yanıt verecektir: <em>César Birotteau. </em>Hapse girmekten yeni kurtarılmış biri için, aslında hiç istemediği halde sırf saflığı yüzünden spekülasyonlar arasında kaybolan ve sonra avukatların, alacaklıların, mahkemelerin bütün yolları deneyerek kovaladığı, canını sıktığı, incittiği, küçük düşürdüğü birinin romanını yazmaktan daha iyi bir konu olabilir mi? Son aylarda, son yıllarda bizzat yaşadığı her şey, kredi almak için boş yere denediği yollar, arkadaşlarının güvenilmezliği, borç senetlerinin acımasızlığı, paranın bütün yüreğini kendisine adamayanlardan aldığı korkunç intikam bu büyük halk destanında anlatılır – Fransız edebiyatında daha önce hiç sunulmamış bir dünyadır bu. Önemsiz bir küçük burjuvanın iflasını anlatan bu öykü, Balzac’ın <em>İnsanlık Komedyası</em>’ndaki diğer büyük ve çoğunlukla kendi boyutlarının ötesine geçen romanlarıyla hoş bir karşıtlık oluşturur ve böylece dünyasının gerçekliğini ve kusursuzluğunu artırır. Balzac, bir gün önceki sıkıntılarının hepsini, tasarlanmış bir eserle üzerinden atmayı bir kez daha başarmıştır.</p>
		<p>Özgür, mutlu ve sağlığına kavuşmuş halde Balzac, sonbaharda Paris’e geri döner.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f36"><a class="si-backref" href="#ref_f36">36</a><span class="si-footnote-text">. <em>Kibar Fahişelerin İhtişam ve Sefaleti</em>’nde, kibar fahişe Esther van Gobseck’e müşterilerince takılan ad. (Ç.N.)</span></div>
		<div class="si-footnote html5_aside epub-type_footnote" id="f37"><a class="si-backref" href="#ref_f37">37</a><span class="si-footnote-text">. Alessandro Manzoni (1785-1873): İtalyan yazar. (Ç.N.)</span></div>
		<div class="si-footnote html5_aside epub-type_footnote" id="f38"><a class="si-backref" href="#ref_f38">38</a><span class="si-footnote-text">. Balzac’ın 1838’de yayımladığı ve <em>Paris Yaşamından Sahneler</em>’de yer alan eseri. (Ç.N.)</span></div>
	</div>
</body>
</html>