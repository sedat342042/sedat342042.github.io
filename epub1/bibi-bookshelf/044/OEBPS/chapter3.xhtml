<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Balzac</title>
	<link href="main.css" rel="stylesheet" type="text/css"/>
<meta content="urn:uuid:dcffc02f-7b25-459b-8a28-374aabc4a2bd" name="Adept.expected.resource"/>
</head>
<body class="chapter epub-type_chapter">
	<div class="container html5_section">
		<h2><span class="inline">3</span> Roman fabrikası Horace de <span class="block">St. Aubin ve Ortakları</span></h2>
		<p>Birkaç gün, hatta belki de birkaç hafta boyunca Balzac, <em>Cromwell</em>’inin başarısız bir deneme olduğunu kabul etmek istemez. Sevecen dostu Dablin’e, yazdığı trajedinin yine de <em>Comédie Française</em>’e sunulup sunulamayacağı hususunu danışır. Tiyatrolarda bazı tanıdıkları olan dürüst hırdavatçı, oyuncu Lafont’un bir tanıdığına, bu eserle ilgilenip ilgilenemeyeceğini sorar. Balzac Lafont’u ziyaret etmeli ve ona bol bol yağ çekmelidir; belki böylece Lafont’un <em>Cromwell</em>’i, <em>Comédie Française</em>’in diğer üyelerine sunması mümkün olabilecektir. Ancak Balzac birden kendini toparlayarak buna karşı çıkar. Gereksiz yere kendini alçaltmak da niye? Bu eski kartı oyunda bir kez daha açmak niye? Kendi içindeki gücü hisseden biri, ağır bir darbeye daha dayanabilir. <em>Cromwell </em>bitmiştir artık; en iyisi daha iyi bir şey yazmaktır. Balzac, Dablin’den artık çaba göstermemesini rica eder. Müsveddelerini kararlılıkla bir çekmeceye kaldırır. Yaşamı boyunca gençliğinin bu ilk yanılgısına bir daha dönüp bakmayacaktır.</p>
		<p>Şimdi yine çalışmaya başlama zamanıdır! Bu korkunç başarısızlık yüzünden Balzac’ın kibri sönmüştür. Oysa bir yıl önce büyük bir heyecanla <em>Cromwell</em>’i yazdığı sırada, olağanüstü hayallere dalmıştı. Yirmi bir yaşındaki genç, bir anda şöhret, saygınlık ve özgürlük kazanmak istiyordu. Ne var ki şimdi çöküntüye uğramış bu dram yazarı için, yazmak ve yaratmanın öncelikle pratik bir anlamı vardır: yine ailesine bağımlı olmak zorunda kalmamak. Başyapıtlar yaratabilmek ve ölümsüz olabilmek, sonra düşünülecek iştir; bunun için öncelikle yazdıklarından para kazanmalıdır; anne, baba ve büyükannesinin verdiği her kuruşu lütuf olarak görmemek için her ne pahasına olursa olsun para kazanmalıdır. İflah olmaz hayalperest delikanlı ilk kez gerçekçi olmak zorundadır. Balzac, kolaylıkla başarı sağlayabileceği bir şey yazmaya karar verir.</p>
		<p>O dönemde neler kolayca başarı kazanabilmektedir? Söz dinlemez delikanlı etrafına şöyle bir baktıktan sonra yanıtı hemen bulur: roman. Jean-Jacques Rousseau’nun <em>Yeni Héloïse</em>’inin ve Goethe’nin <em>Werther</em>’inin temsil ettiği eski akım tüm Avrupa’ya yayıldıktan sonra, şimdi bunun yerini İngiltere’den yayılan yeni bir akım almıştır. Bütün savaş dönemleri gibi Napoléon dönemi de günlük yaşama yeterince (ya da fazlasıyla) gerilim katmıştır zaten; bu gerilim o kadar büyüktür ki, insanlar başka bireylerin kurmaca yazgılarından heyecan duyma ihtiyacı bile hissetmemiştir. Resmî gazete <em>Moniteur </em>şairler yerine yapacağını yapmıştır zaten. Ancak Bourbonlar<a class="si-noteref epub-type_noteref" href="#f8" id="ref_f8">8</a> ve barışla birlikte, yüreklerin bilinmeyen maceralara sürüklenerek heyecanlanması, sinirlerin gerilmesi, insanların bir duygulanıp bir tüylerinin diken diken olması ihtiyacı yeniden ortaya çıkmıştır. Okurlar heyecanlı, şiddetli, romantik, egzotik romanlar istemektedir ve yeni kurulan okuma odaları ile ödünç kitap alınan kütüphaneler kitlesel açlığı neredeyse hiç giderememektedir. Cadı kazanlarından, zehir ve gözyaşından, erdemli bakireler ve korsanlardan, kan, buhur, alçaklıklar ve iyilikseverliklerinden, cadılar ve âşıklardan romantik-tarihsel bir hamur oluşturabilen ve ondan sonra bunu hayaletlerden ve dehşetten oluşan buz gibi soğuk bir dökme kalıba döken yazarlar için artık olağanüstü bir dönem başlamıştır. İngiltere’den Miss Anne Radcliffe, tüyler ürpertici hayalet öyküleri sayesinde bir değirmen çarkı gibi işleyen fabrikasıyla bunun örneklerindendir. Bu çalışkan hanımın elinden makinenin dümenini <em>romans noirs</em>’larıyla (gotik roman) almasını beceren birkaç belli başlı Fransız da oldukça bol miktarda para kazanmıştır. Ama bir üst basamakta tarihsel bir atmosfer, özellikle de Ortaçağ atmosferi oldukça revaçtadır: Walter Scott’ın şövalyeleri eski moda kılıçları ve parlak zırhlarıyla, Napoléon’un toplarıyla fethettiğinden çok daha fazla ülkeyi, çok daha fazla insanı fethetmiştir. Byron’ın melankolik paşaları ile korsanları, bir zamanların Rivoli ve Austerlitz zafer haberleri kadar nabızları yükseltmektedir artık.<em/></p>
		<p class="gap-twice">Balzac romantik dönemin rüzgârıyla sürüklenip gitmeye ve tarihî bir roman yazmaya karar verir. Byron ve Walter Scott’ın başarılarının peşinden giden tek Fransız yazar o olmayacaktır: Kısa süre içinde Victor Hugo <em>Bug-Jargal, Han d’Islande, Notre Dame</em>; Vigny ise <em>Cinq-Mars</em>’ la usta parmaklarını aynı alanda oynatmak istemişlerdir; ancak onlar şiir tecrübelerinden dolayı süslü kelimeler ve kompozisyon sanatında deneyimlidirler. Buna karşın Balzac kendinden emin olmayan bir taklitçi olarak <em>Falthurne </em>romanına başlar. Anne Radcliffe’in acıklı romanlarından tarihsel arka planı, genel bir Napoli manzarasını ödünç alır, değersiz piyasa romanlarının tüm zorunlu figürlerini, en başta da olmazsa olmaz <em>La sorcière de Sommaris, magnétiseuse</em>’ü (Büyücü, Manyetizmacı Sommaris), Normanlar ve Condottierileri, zincire vurulmuş soylu tutsakları ve duygusal betimlemeleri kullanır; taslaklar aşk için yapılan savaşları, kuşatmaları, zindanları ve en inanılmaz kahramanlıkları –hatta genç yazarın başa çıkabileceğinden fazlasını– müjdeler. Yine Rousseau üslubuyla, mektuplar halinde yazılmış olan ve Louis Lambert’in en sevdiği konunun, <em>Théorie de la volonté</em>’nin (İrade Kuramı) anahatlarıyla işlendiği diğer bir roman <em>Sténie ou les Erreurs philosophiques </em>de fragman olarak kalır (bu romanın bir bölümü daha sonra başka bir romana yama gibi eklenmiştir). Balzac ikinci yenilgisini yaşar. Trajedi denemesi başarısız olmuştur. Romanı da başaramamıştır. Bir bir buçuk yıl boşa gitmiştir ve evdeki acımasız kader tanrıçası, özgürlüğünün yaşamla incecik bağını kesmek için onu beklemektedir. 15 Kasım 1820’de aile, 1 Ocak 1821’de Lesdignières Sokağı’ndaki evi boşaltması gerektiğini bildirir. Yazarlığa son! Memuriyete dönüş! Saygın bir meslek seçmelidir! Baba parası yemekten artık vazgeçmeli, kendi parasını kazanmalıdır!</p>
		<p class="gap-twice">Kendi parasını kazanmak, <em>s’indépendiser</em>, özgür olmak, bağımsız olmak – Balzac’ın, Lesdignières Sokağı’ndaki bodrumu ya da zindanı andıran odasında geçen yıllarda uğruna bundan daha çok savaştığı başka bir şey olmamıştır. Gereksiz harcamalar yapmamış, aç kalmış, parmakları kanayıncaya kadar yazmış, deli gibi çalışmıştır. Ama boşuna! Son anda bir mucize gerçekleşmezse, tekrar memuriyete dönmek zorunda kalacaktır.</p>
		<p>Masallarda bu türden çaresizlik ve umutsuzluk anlarında hep şeytan gelip çaresiz kalan insandan ruhunu satın almaya kalkışır. Balzac’ın durumundaysa şeytanın, hiç de öyle şeytana benzer bir yanı yoktu: Cazip, eğlenceli genç bir adam gibi görünüyor, temiz çamaşırlar, güzel pantolonlar giyiyordu ve kesinlikle Balzac’ın ruhunu değil, sadece yazı yazan elini satın almak istiyordu. Balzac günün birinde bir yerlerde –belki de romanlarını verdiği bir yayıncıda, belki kütüphanede ya da bir lokantada– çekici olmasının yanı sıra soylu bir aileden de gelen, kendisiyle neredeyse aynı yaştaki Auguste le Poitevin de l’Egreville’le tanışmıştır. Bu genç adam, bir tiyatro oyuncusu olan babasından bazı özellikler almıştır. Edebiyat yeteneğindeki eksiklikleri canlı dünya bilgisiyle tamamlamaktadır. Kesinlikle yeteneksiz olan bu adam böylece, üstünkörü yazıp bitiriverdiği <em>Les deux Hectors ou les deux Familles Bretonnes</em> (İki Hektor ya da İki Breton Ailesi) romanı için, bir yayıncı bulmayı başarmıştır, hatta çalışmasına karşılık yayıncısından nakit 800 frank alacaktır. Kitap hemen şubatta iki cilt halinde Aug. de Viellerglé takma adıyla Palais Royal’deki kitapçı Hubert’ de satışa sunulacaktır. Büyük ihtimalle Balzac bu yeni arkadaşına, kendi kitaplarının başarısızlığını anlatmış ve Poitevin de bu başarısızlığın gerçek nedeni olarak, edebiyat konusunda aşırı hırslı olmasını göstermiştir. Sanatsal vicdanını bir romanda kullanmanın ne anlamı var, diye dürter onu şeytan, işi bu denli ciddiye almanın ne anlamı var? Roman yazmak kolay iş. Yayıncının o sıralarda ilgisini çeken bir konu, herhangi bir tarihî olay seçiyor ya da çalıyorsunuz ve hemen birkaç yüz sayfa yazıveriyorsunuz; iki kişi çalışırsa daha iyi. Sonra yayıncı avucunun içinde, der Poitevin. Balzac isterse, bir sonraki romanı birlikte bile yazabileceklerdir. Daha iyisi, saçma sapan olayları birbirine ekleriz ve sen tek başına uyduruk bir şeyler yazıverirsin, benden çok daha marifetli ve hızlısın. Ben de işin parasal yanıyla ilgilenirim. Öyleyse anlaştık: Kazancımızı yarı yarıya kırışırız.</p>
		<p>Küçük düşürücü bir tekliftir bu. Önceden saptanmış bir süre içinde belli şablonlara tamamen uygun, adi, değersiz bir roman yazmak, üstüne üstlük bir de heyecansız, vicdansız biriyle birlikte çalışmak; oysa ne kadar farklıydı “yeni Sophokles”in dünkü hayalleri! Sırf birkaç yüz frank için yeteneğini kötüye kullanmak, belki bir de bunun için boş yere para harcamak! Daha bir yıl öncesine kadar Balzac adını ölümsüzleştirmek, Racine’i aşmak, insanlığın istencinin mutlak kudreti üzerine yeni bir teori kurmak istemiyor muydu? Şeytanın bedel olarak talep ettiği şey, sanatçının en içten hazinesi, yani vicdanıdır. Ancak Balzac’ın seçme şansı yoktur. Oturduğu evin boşaltılmasına karar verilmiştir. Para kazanmadan ya da kazanmamış olarak eve dönerse, anne ve babası ona ikinci bir özgürlük hakkı tanımayacaklardır. Kendi yağında kavrulmak başkalarına muhtaç olmaktan iyidir, diye düşünür Balzac. Böylece kararını verir. Le Poitevin de l’Egreville’in başlamış (ya da belki de tasarlamış) olduğu bir sonraki roman <em>Charles Pointel ou Mon Cousin de la Main Gauche</em>’ta (Charles Pointel ya da Anne Tarafından Kuzenim) gizli iş ortağı (ya da asıl işi yapan kişi) olarak Balzac’ın adı henüz geçmeyecektir. Ama kurdukları roman fabrikasının sonraki ürünlerini bütün firmaların yaptığı gibi birlikte imzalayacaklardır: A. de Viellerglé (Egreville’in anagramı) ve Lord R’hoone (Honoré’nin anagramı) olarak.</p>
		<p>Böylece şeytanla anlaşma yapılmış olur. Chamisso’ nun ünlü novellasında Peter Schlemihl’in cehennemin efendisine sattığı kendi gölgesidir; Balzac ise sanatını, sanatsal hırsını, adını satar. Özgürlük uğruna –bir <em>négre</em>, başkaları adına gizliden gizliye yazarlık eden biri haline gelmiş– esarete yenik düşmüştür; dehası da adı da kürek mahkûmları gibi belirsizlik içinde yıllar yılı saklı kalacaktır.</p>
		<p class="gap-twice">Ruhunu satmaya karar verdikten sonra Balzac ailesinin yanına, Villeparisis’ye sadece dinlenmek için döner. Lesdignières Sokağı’ndaki evinden ayrılmak zorunda kalmıştır; kız kardeşi Laure’un evlenmesi üzerine boşalan odaya yerleşir. Yorulmak bilmeden çalışıp kendi parasıyla başka bir <em>pied-à-terre </em>(başını sokacak bir yer) tutmaya kesinlikle kararlıdır. Kız kardeşinin, romantik hayaller kurup onun ün ve saygınlık kazandığını düşlediği bu küçük odada, Balzac kendi roman fabrikasını kurar. Yazdığı kâğıtlar desteler halinde yığılırken, gece gündüz demeden çalışır; çünkü Le Poitevin de l’Egreville’in büyük bir gayretle sürdürdüğü çalışmalar sayesinde sürekli sipariş gelmektedir. Aralarındaki denge son derece iyi kurulmuştur. Romanları Balzac yazmakta, Poitevin ise satmaktadır.</p>
		<p>Aile bu dönüşümü, burjuvalara özgü bir memnuniyetle karşılar, ilk kitap için 800 frank ödeneceğini, daha sonra yazılacak ortak kitaplar içinse ücretin 2.000 franka kadar yükseleceğini söyleyen o ilk sözleşmeleri gördükten sonra Honoré’nin uğraşısını artık pek de saçma bulmamaya başlamışlardır. Belki de işe yaramaz oğulları bir kez olsun kendi ayaklarının üzerinde durabilecek ve sonsuza kadar onların parasını yemek zorunda kalmayacaktır. Babayı en çok sevindiren, görüldüğü kadarıyla oğlunun büyük bir şair olmaktan vazgeçmesi ve çeşitli takma adlar kullandığı için saygıdeğer Balzac adını lekelemeyecek olmasıdır. “Şarabına su katıyor,” diye kaydeder iyi niyetli yaşlı adam, “önünde daha zaman var, ilerde iyi bir yerlere geleceğini umuyorum.” Buna karşılık ısrarcı ve endişeli tavrıyla oğluna her şeyi zehretmek gibi kötü bir özelliğe sahip olan Anne Balzac, evine kurulmuş roman fabrikasını aile meselesi haline getirir; Honoré’nin annesi ile kız kardeşi eleştirmen ve yardımcı rolüne soyunurlar. Anne Balzac, pek çok şeyin yanı sıra “üslup eksikliği”nden şikâyet eder, ancak en önemli sorunun “Rabelais’nin onu mahvetmiş olması” olduğuna dikkat çeker. Anne Balzac, oğlunu, “müsveddelerini düzenli olarak gözden geçirmesi” için zorlar. Belli ki, artık bir yetişkin olan Balzac, ailenin bitmek bilmez baskılarından yorgun düşmüştür. Başarısız bulduğu oğluna elinde olmadan acımayla karışık endişe duymaktan bir türlü vazgeçemeyen Anne Balzac şunları söyler: “Honoré, kendisi ve yetenekleri konusunda öyle kibirli ki, herkesin kalbini kırıyor.” Oysa bu oda Honoré’nin bir türlü zaptedilemeyen ruhuna dar gelmekte, evdeki atmosfer dayanılmaz bir hal almaktadır. Tek isteği vardır: Paris’te tekrar bir oda tutmayı başarmak ve yıllardır özlemini çektiği özgürlüğe kavuşabilmek.</p>
		<p>Bu özgürlük dürtüsüyle kürek mahkûmları gibi çalışır; yirmi, otuz, kırk sayfa, hatta günde ortalama bir bölüm bitirmek zorundadır. Ancak para kazandıkça daha da çok kazanmayı istemektedir. Nefret ettiği bu kahrolası aile hapishanesinden kaçmak için, koşmaktan nefes nefese kalmış bir mahkûm gibi yazdıkça yazar. O kadar çok çalışır ki, annesi bile dehşet içinde kalır. “Honoré deli gibi çalışıyor. Üç ay daha böyle çalışmaya devam ederse, hastalanıp benim başıma kalacak.” Ancak bir kere atağa kalkmış olan Balzac, var gücüyle roman fabrikası için çalışmaya devam eder; her üç günde bir, bir mürekkep şişesi boşalır, on adet tüy kalem harcanmış olur. Yazarken çalışma arzusu öylesine dur durak bilmez bir tutkuya dönüşür ki, bütün arkadaşları onun karşısında şaşkınlığa düşer. 1821’de (büyük ihtimalle Poitevin’in ilk romanı <em>Les deux Hector</em>’una da yardım ettikten sonra) onunla birlikte –belki de onun yerine– <em>Charles Pointel </em>romanını tamamlar; üstelik Viellerglé adıyla yayımlanan bu roman, Balzac’ın <em>Sténie</em>’sinden de pek çok bölüm içermektedir. Aynı yılın sonlarında ikinci, hatta <em>Les deux Hector </em>sayılırsa, üçüncü roman da biter: <em>L’Héritière de Birague, histoire tirée des manuscrits de Dom Rago, exprieur des bénédictins, mis au jour par ses deux neveux M. A. de Viellerglé et Lord R’hoone </em>(Birague’ın Mirasçısı Kadın, Benediktenlerin eski başrahibi Don Rago’nun müsveddelerinden çıkartılmış öykü; iki yeğeni M. A. de Viellerglé ve Lord R’hoone tarafından gün ışığına çıkarılmıştır). Bu dört citlik baştan savma eser 1822 yılının Şubat ayında henüz tam olarak basılmadan, Balzac bu kez de efsanevi bir Dominiken başrahibinin iki inançlı yeğeninin ortak imzasını taşıyan dört ciltlik başka bir esere başlar: <em>Jean Louis ou la Fille trouvée </em>(Jean Louis ya da Sokakta Bulunmuş Kız). Ne var ki Balzac bu ortaklığın tek başına hem kafası ve eli hem de beyni ve yüreği olmaktan sıkılmıştır. A. de Viellerglé adı altında (yine 1822’de) üçüncü bir roman olan <em>Le Tartare ou le Retour de l’Exile</em>’i (Tartaros ya da Sürgünden Dönüş) hızla yazar. Bu roman, Lord R’hoone’un adı yardımcı olarak veya asıl yazar olarak geçmeden yayımlanır: Görünüşe göre anlaşma böylece feshedilmiştir. Artık Balzac, (önceleri A. de Viellerglé ve Lord R’hoone olan) Lord R’hoone roman fabrikasının tek sahibi olarak kitaplarını yayımlamaktadır ve burayı Fransa’nın ilk firması haline getirmeye kesin kararlıdır. Cebine indirdiği ilk paranın sevincini kız kardeşine coşkuyla haykırır:</p>
		<blockquote>
			<p>Sevgili kız kardeşim,</p>
			<p>IV. Henri’nin atının bronz heykeli dökülmeden önceki hali misali çalışıyorum ve servetimin temelini oluşturacak 20.000 frankı bir yılda kazanmayı umuyorum. Teslim etmem gereken siparişler şunlar: Le Vicaire des Ardennes (Ardennes Papazı), Le Savant (Bilgin), Odette de Champdivers ve La Famille R’Hoone ... bunun dışında bir yığın da tiyatro oyunu.</p>
			<p>Lord R’Hoone kısa sürede ün kazanacak, yazarların en üretkeni, cemiyetin en sevileni olacak ve hanımlar ona çok değer verecekler. O zaman senin küçük Honoré’un lüks arabalarla dolaşacak, başı dimdik, gözlerinde gurur, ceplerinde bol para; halkın idolü olacak, çevresindekilerden insanın ruhunu okşayan bir mırıltı yükselecek; şöyle fısıldayacaklar: “Bu, Madam Surville’in ağabeyi!”</p>
		</blockquote>
		<p>Bu son derece kötü eserler çıkaran fabrikanın sahibinin, geleceğin Balzac’ı olduğu, romanlardaki sadece tek bir şeyden, o da akla hayale, tasvire sığmaz üretim hızından anlaşılmaktadır. Balzac, Le Poitevin’le birlikte ya da onun için yazılmış bu on altı ya da yirmi kitabın ardından, 1822 yılında dört ciltlik üç roman daha yayınlatır: <em>Clothilde de Lusignan ou le Beau Juif </em>(Clothilde de Lusignan ya da Yakışıklı Yahudi),<em> Les Centennaires ou les Deux Beringheld </em>(Yüz Yaşındaki Adam ya da İki Beringheld) ve <em>Le Vicaire des Ardennes. </em>Anlaşılan kendisi bile, okurların bu tarz bir makineli tüfeğe nasıl dayanacağını düşündükçe endişelenmeye başlamıştır. Adı geçen son üç romanda maskesini değiştirmesinden de anlaşılmaktadır bu, kitapları artık “Lord R’hoone” olarak değil, “Horace de Saint Aubin” olarak imzalamaktadır. Bu yeni marka eski ortaklıktan daha yüksek kazanç sağlamaktadır: Lord R’hoone Saint Aubin, fiyatı, ortağıyla paylaşmak zorunda kaldığı 800 franktan, roman başına bin beş yüz kopya için 2.000 franka kadar yükseltmiştir. Her yıl beş roman, on roman derken –bu kadar kıvrak ve vicdansız bir göz boyamanın içinde çocuk oyuncağıdır bu– görünüşe göre gençlik hayallerinden biri gerçekleşmiştir: Birkaç yıl daha dayanırsa, zengin ve sonsuza dek bağımsız olacaktır.</p>
		<p class="gap">En tanınmış Balzac uzmanları bile, Balzac’ın o yıllarda başkaları için ve takma adlarla hangi kitapları yazıp yayımladığını tam olarak ortaya koyamamaktadır. Lord R’hoone ve Horace de Saint Aubin imzasıyla yayımladığı romanlar, övülecek hiçbir yanı olmayan şüpheli romanlarının sadece küçük bir kısmıdır. Eski ortağı Le Poitevin’in son derece kötü ve baştan savma olan <em>Michel et Christine et la suite</em>’inde (Michel ile Christine ve Sonrakiler) parmağı olduğuna ve Aurore Cloteaux imzasıyla yayımlanan <em>Le Mulâtre</em>’yi (Melez) tamamen veya kısmen onun yazdığına şüphe yoktur. Balzac, yirmi iki yaşından otuzuna kadar hiçbir edebiyat türünü, hiçbir siparişi, hiçbir ortak çalışmayı geri çevirmez; hızlı kalemiyle, altına kendi imzasını atmadığı bütün işlerin üstesinden kolaylıkla gelmeyi başarır. Okuryazar oranının düşük olduğu o dönemde, Paris banliyölerindeki sokaklarda oturmuş, birkaç kuruş karşılığında gelip geçenlerin isteklerini yerine getiren, hizmetçi kızlar için aşk mektupları, şikâyetler, kayıp ilanları, ihbarlar yazan <em>scribes publics </em>(arzuhalciler) gibi, kendi yüzyılının bu en büyük yazarı Aretino’yu<a class="si-noteref epub-type_noteref" href="#f9" id="ref_f9">9</a> bile imrendirecek kadar çıkarcı ve tereddütsüz bir tavırla zanlı politikacılar, şüpheli yayıncılar, usta ajanlar için kitaplar, broşürler, sayısız türde hicivler yazar, her tarzda ve farklı fiyatlarda ucuz işler hazırlar. Emir üzerine <em>Du droit d’aînesse </em>(İlk Doğan Çocukların Hakları Üzerine) başlıklı, kraliyet yanlısı bir kitapçık hazırlar, bir <em>Historie impartiale des Jésuites</em>’i (Tarafsız Cizvit Tarihi) oradan buradan çalıp çırparak yazıverir; <em>Le Nègre </em>(Zenci) başlıklı bir melodramı da bir <em>Petit Dictionnaire des Enseignes de Paris </em>(Küçük Paris Tabelaları Sözlüğü) kadar kaygısızca hazırlanır. 1824 yılında firma, <em>société anonyme </em>(anonim şirket), konjonktüre uygun olarak üretimi romanlardan <em>code</em>’lara (kurallar kitabı) ve <em>physiologies</em>’ye (fizyolojiler) kaydırır; bunların moda olmasını sağlayan da Horace Raisson adında şüpheli bir <em>courtier littéraire </em>(edebiyat simsarı) olmuştur. Fabrika her ay farklı “<em>code</em>”lar üretir; küçük burjuvalar için son derece komik eğlenceler, <em>Code des gens honnêtes ou l’art de n’être pas dupé des fripons </em>(Dürüst İnsanların Uyması Gereken Kurallar ya da Dolandırıcılara Kanmama Sanatı)<em>, L’Art de mettre sa cravatte </em>(Kravatını Bağlama Sanatı)<em>, </em>daha sonraları <em>Physiologie du Mariage </em>(Evliliğin Fizyolojisi) haline gelen <em>Code conjugal </em>(Evlilik Yasası)<em>, </em>sonraları eğlendirici olduğu kadar yararlı da olan <em>Code du Commis Voyageur </em>(İş Gezisine Çıkanların Uyması Gereken Kurallar) ve bir <em>Art de payer ses dettes et de satisfaire ses créanciers sans débourser un sou </em>(Bir Kuruş Bile Ödemeden Borçlarını Ödeme Sanatı) yazılır; gelecekte yazacağı oyunlardan birinin kahramanı Mercadet’nin son derece iyi bildiği, ama bizzat Balzac’ın yaşamı boyunca asla öğrenemediği bir sanattır bu. Aralarında aynı zamanda Horace Raisson’un imzasıyla çıkan ve büyük kâr getiren bir <em>Manuel complet de la Politesse</em>’in (Tepeden Tırnağa Kibarlığın Elkitabı) de bulunduğu bu değersiz, baştan savma metinlerin bazıları on iki binden fazla satmıştır ve bütün bu <em>code</em>’ların tamamının ya da büyük bir bölümünün Balzac’ın kaleminden çıktığını kanıtlamak mümkündür. Bunun yanı sıra kaç tane katalog, gazete makalesi ve belki de reklam broşürü yazdığını bulmak imkânsızdır; çünkü pislik yuvasında peydahlanan bu gayrimeşru çocukları, ne kendisi ne de meçhul işverenleri meşrulaştırma eğilimindedir. Tartışmasız olan tek şey, Balzac’ın bu utanç yıllarında bir araya getirdiği on binlerce satırın bir tekinin bile edebiyat ya da sanatla uzaktan yakından ilgisinin olmamasıdır, hatta bu satırların ona ait olduğunun kanıtlanması ya da düşünülmesi bile utanç vericidir.</p>
		<p>Bütün bu çalakalem karalamalara orospuluktan başka bir şey denemez, üstüne üstlük en sefilinden bir orospuluktur bu; çünkü hiç haz duymadan, yalnızca çabucak para kazanma sevdasıyla yapılmaktadır. Başlangıçta bir an önce özgür olma sabırsızlığından kaynaklanmış olsa da sürekli kolay para kazanmaya alışan ve bunların içinde kaybolup giden Balzac, bu batağın içine giderek daha çok gömülmüştür. Roman sayesinde çok para kazandıktan sonra, zaman içinde iki üç pezevenge bağlı çalışan bir fahişe misali, ucuz sokak edebiyatının her köşesinde küçük bedeller karşılığında kendini kullandırmıştır. <em>Şuanlar </em>ve <em>Tılsımlı Deri </em>sayesinde en önemli Fransız yazarlarından biri olduğu dönemlerde bile hâlâ, harçlığını çıkarabilmek için gizlice <em>maison de rendezvous</em>’ye (randevuevi) giden evli kadınlar gibi dolaplar çevirmiş ve artık ünlü bir yazar olan Honeré de Balzac’ı birkaç yüz frank için şüpheli bir sahtekârın suç ortağı haline getirmiştir. Takma adlarla sürdürdüğü bu kuşkulu işler artık iyice gün ışığına çıkmış olduğu için şunu biliyoruz: Balzac, bu utanç yıllarında edebiyat alanında her türlü pisliğe bulaşmıştır, başkalarının romanlarını alıp araya kendisi bölümler eklemiş, kendi uyduruk eserleri için de farklı yerlerden öykü ve olaylar çalmıştır. Metinleri böyle kesip biçme işini çok iyi becermiş, başkalarının eserlerini kısaltmış ya da uzatmış, değiştirip renklendirmiş, modernize etmiştir, ister felsefe, politika metinleri ister eğlencelik metinler olsun, siparişe uygun olarak her türlü metni kullanmış, çağrıldığı an hemen gelen, hızla çalışan becerikli bir işçi haline gelmiştir. O sırada eline geçen her yazıyı olağanüstü bir hızla değiştirebilmiştir. Bu karanlık yıllarda kendine seçtiği arkadaşları, yardımcıları, sahtekâr yayıncılar ve toptan kitap satıcılarından oluşan bir sürü insanı düşünmek bile, insanı hayrete düşürmeye yeter; yaşadığı yüzyılın en usta romancısı Balzac, kendini adeta ayaktakımına satmış, kiralamış, onlara kul köle olmuştur ve görünen o ki, bunun tek nedeni kendine güvenmemesi, yazgının onu sürükleyeceği yerin farkında olamamasıdır.</p>
		<p>Böyle bir bataktan, böyle bir dehanın zarar görmeden çıkabilmesi, edebiyat dünyasının ender görülen mucizelerinden biri, kendi saç örgüleriyle bataklıktan kurtulmayı başaran Münchhausen misali, neredeyse bir masal olarak kalacaktır. Bu acınası macerada bulaştığı pislikler, müdavimi olduğu bu edebiyat batakhanelerinin o baygın parfüm kokusu üzerine sinip kalmıştır elbette. <em>Semper aliquid haeret </em>(bir şeyler hep yapışıp kalır); sanatçı edebiyatın dehlizlerine dalınca, asla günahsız kalamaz, yeteneğini yıllar yılı onursuz işlerin denetimine bırakınca, zarar görmemesi söz konusu olamaz. Balzac romanlarını, değersiz piyasa romanlarının o çekincesiz, o inanılmaz ve kaba duygusal havasından artık büsbütün uzak tutamayacaktır, ama asıl önemlisi, o dönemden geriye kalan o akıcılık, o uçuculuk ve çabukluğun üslubuna damgasını vurmuş olmasıdır. Çünkü dil, dile karşı umursamaz tavırlar takınıp onu satılık bir kadın gibi kullanan, büyük bir sabırla ona kur yapmayan sanatçılardan acımasızca intikam alır. Balzac, olgun Balzac, böyle bir sorumluluk taşıdığının çok geç de olsa farkına varmış ve taslakların, müsveddelerinin provaların üzerinden on kez, yirmi kez geçerek, kâğıtları düzeltilerle doldurarak onları bir tarla gibi sürmüştür adeta, ama yabani otların kökü temizlenemeyecektir artık, Balzac’ın kaygısızca birbiri ardı sıra romanlar yazdığı yıllar boyunca her yere yayılmıştır bu otlar. Balzac’ın üslubu ve dili yaşamı boyunca kurtarılamayacak kadar kirlenmişse, bu sadece gelişme döneminin önemli yıllarında kendine karşı temiz olmamasından ileri gelmektedir.</p>
		<p>Genç Balzac, bu kadar uçarı ve coşkulu olmasına rağmen, kendisini böylesine küçük düşürerek gerçek benini inkâr ettiğini hissetmiştir. Bu değersiz romanlarının hiçbirine kendi ismini koymamış, sonra da bu uyduruk romanlarını bir başarıdan çok cüretkârlık olarak nitelendirerek acımasızca eleştirmiştir. Gençlik döneminde güvendiği tek kişi olan ve ilk çabalarına inançla destek veren kız kardeşi Laure’a, ilk ortak eseri <em>Héritière de Birague</em>’ı (Birague’ın Kadın Mirasçısı) göstermeye bile cesaret edemememiştir; <em>çünkü tam anlamıyla iğrenç bir edebî saçmalıktır bu.</em></p>
		<p><em>Jean Louis</em>’nin bir nüshasını da sadece şu şartla verir:</p>
		<blockquote>
			<p>Hiç kimseye vermemek, hatta göstermemek ve örneğin tüm Bayeux’de yayılmaması ve ticari faaliyetlerime zarar vermemesi için adından bile söz etmemek şartıyla.</p>
		</blockquote>
		<p>Balzac’ın kitap yazma konusundaki tutumunun hayal gücünden ne kadar yoksun olduğu, sadece <em>commerce</em>, ticari faaliyet sözünden bile belli oluyor. Sözleşmeye bağlı olarak şu ya da bu kadar forma teslim etmesi gerekmektedir; üstelik ne kadar çabuk olursa o kadar iyidir. Önemli olan sadece, yapılacak ödemelerdir. Yeni bir kitaba hemen başlamanın sabırsızlığı içinde, romanlarında kompozisyon, üslup, bütünlük, orijinallik gibi sanatsal sorunlarla o kadar az ilgilenmektedir ki, fazla işi olmayan kız kardeşine, ilk cildini tamamladığı <em>Vicaire des Ardennes</em>’in ikinci cildi için üstünkörü bir kurgu tasarlamasını önerir – fabrikatör olur olmaz, ucuz iş makineleri aramaya başlamıştır ve daha kendisi başkaları için “hayalet yazar” iken, bizzat böyle “görünmez” bir işçi aramaya koyulmuştur. Ancak böylesine yoğun, insanlıktan uzak bir halde çalışırken, nadiren de olsa vicdanı sızlamaktadır: Henüz vicdanı büsbütün körelmemiştir.</p>
		<blockquote>
			<p>Ah, benim sevgili Laure’um <span class="berling">–diye yakınır–</span> böyle serbest çalışabildiğim bir mesleğe sahip olduğum için her gün şükrediyorum ve bu meslekten para kazanacağımdan da eminim. Ancak şimdi yeteneklerimi keşfetmeye başladığım için, en taze düşüncelerimi, hayatımın baharında böyle saçmalıklara harcamak zorunda kalmak beni üzüntüye boğuyor. Ruhumda bir şeylerin kıpırdandığını hissediyorum, maddi sorunlarımı bir halledebilsem, işte o zaman önemli eserler yaratabilmek için çalışacağım.</p>
		</blockquote>
		<p>Sonraları, kendi çöküşünü ve nihai kurtuluşunu anlatacağı Lucien de Rubempré gibi, derin bir utanç hissetmektedir ve Lady Macbeth gibi dehşetle kendi kirli ellerine bakmaktadır:</p>
		<blockquote>
			<p>Kendimi, zorbalıkla roman yazarak kurtarma çabam; hem de ne romanlar! Ah, Laure, zafer kazanan projelerim ne kadar acı bir şekilde parçalanıp darmadağın oldu.</p>
		</blockquote>
		<p>Yazdıklarını ve kendileri için yazı yazdığı simsarları yine yazarak aşağılamaktadır Balzac; gösterdiği bu insanüstü çabayla eninde sonunda –kendi bakış açısına göre– önemli bir yerlere geleceğini belli belirsiz de olsa hissetmekte, böylelikle, kendinde bu ağır yüke katlanma gücü bulmaktadır. Bütün hayalperestlerin en gerçekçisi olan bu adamı gerçeklikten kurtaran yine hayallerdir.</p>
		<p>Bu arada Honoré de Balzac yirmi üç yaşına basmıştır. Çalışmaktan başka bir şey yapmamıştır; ne yaşamış ne de sevmiştir. Onu sayan, yardım eden, güvenen birini hâlâ bulamamıştır. Çocukken okulda baskı altında tutulmuş, ailesinin kölesi olmuştur, gençliğini ise sadece kendisini bu esaretten kurtarabilecek fidyeyi toparlayabilmek üzere kirli paralar kazanabilmek için harcamıştır. Çalışma zorunluluğundan kurtulabilmek için çalışmış, angaryalardan kurtulabilmek için angarya işler yapmıştır ve işte bu trajik çelişki bundan sonra yaşamının biçimi ve formülü haline gelecektir. Hep aynı acı dolu kısırdöngü: bir daha yazmak zorunda kalmamak için yazmak; parayı düşünmemek için para, daha fazla para ve hep daha fazla parayı bir araya getirmek; ilerde bütün ülkeleri, kadınları, rahatlığı ve tacı sunacağı ölümsüz şöhretle tüm dünyayı kendinden emin bir biçimde fethedebilmek için dünyadan elini eteğini çekmek; harcayabilmek için para biriktirmek, çalışmak, çalışmak, sonunda gerçek bir yaşam sürdürebilmek için gece gündüz, hiç keyif almadan aralıksız çalışmak. Balzac’ı insanüstü bir gayret göstererek daha çok çalışmak üzere kamçılayan, ruhunu harekete geçiren zorlu hayali budur artık. İçindeki sanatçı henüz ortaya çıkmamıştır, ama olağanüstü bir hızla metinler üretme gücü, düzenli ve aralıksız olarak metinler yazması, insanlar, figürler, yazgılar, manzaralar, hayaller ve düşünceler üretmesi, onların bir volkandan fışkırır gibi fışkırması, bu sönmeyen ateşin yüzeysel bir dışavurum değil de gizemli bir derinlikten kaynaklanan bir boşalma, bir hafifleme olduğunun işaretidir. Kendi yoğunluğuyla boğulan, engellenmiş, bastırılmış doğal bir güçtür bu ve artık serbest kalmayı istemektedir; bu genç insanın çalışmalarının karanlık dehlizlerinden çıkıp ışığa kavuşabilmek, soluk alabilmek, güçlü, baştan çıkarıcı özgürlük havasını soluyabilmek için nasıl deliler gibi mücadele ettiği, sadece yaşamı keşfetmeyi değil, yaşam tarafından da keşfedilmeyi istediği bellidir. Eserler yaratma gücünü kazanmıştır artık; sadece kaderin yüzüne gülmesi gerekmektedir. Bir parça ışık yalnızca; sonra bu soğuk zindanda çürümüş, kokuşmuş her şey yeniden çiçek açacaktır.</p>
		<blockquote>
			<p>Ah, biri çıkıp bu çorak yaşamıma sihirli değneğiyle bir dokunsa keşke! Yaşamın güzelliklerinden hiçbirinin tadına varamadım henüz... Bu açlık öldürecek beni, hiçbir şey arzularımı tatmin etmiyor. Ne çıkar? Sadece iki tutkum var: aşk ve şöhret. Şimdiye kadar ikisi de gerçekleşmedi.</p>
		</blockquote>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f8"><a class="si-backref" href="#ref_f8">8</a><span class="si-footnote-text">. Avrupa’daki en büyük hanedanlardan biri. 1589-1792 ve 1814-1830 arasında hüküm süren Fransa kralları bu ailedendi. (Ç.N.)</span></div>
		<div class="si-footnote html5_aside epub-type_footnote" id="f9"><a class="si-backref" href="#ref_f9">9</a><span class="si-footnote-text">. Pietro Aretino (Arezza 1492-Venedik 1556): İtalyan yazar. Tüm yaşamı boyunca para kazanmak amacıyla skandallar, şantaj ve iftiralarla dolu bir yazarlık sürdürmüştür. (Ç.N.)</span></div>
	</div>
</body>
</html>