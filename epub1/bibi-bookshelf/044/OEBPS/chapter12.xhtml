<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Balzac</title>
	<link href="main.css" rel="stylesheet" type="text/css"/>
<meta content="urn:uuid:dcffc02f-7b25-459b-8a28-374aabc4a2bd" name="Adept.expected.resource"/>
</head>
<body class="chapter epub-type_chapter">
	<div class="container html5_section">
		<h2><span class="inline">12</span> Cenevre </h2>
		<p>Neuchâtel’e yapılan gezi stratejik anlamda bir keşiftir. Balzac bir mıntıkayı kolaçan etmiş ve kesin bir saldırı için bütünüyle uygun bir konumda bulunduğunu saptamıştır. Kaleyi hücum için elverişli hale getirebilmek ve kapitülasyona zorlamak için uzun vadeli planlar yapan taktik adamı Balzac’ın, şimdi, cephane almak üzere bir kez daha Paris’e dönmesi gerekmektedir. Sonraki ya da ondan sonraki aylarda sevgilisi olarak bu şımartılmış kadına kur yapabilmek, milyoner ailenin sofra arkadaşı ve onlarla aşık atabilecek biri olarak kendini sunmak istiyorsa, eliaçık davranmalı, doğru düzgün bir otelde kalmalı ve iyi bir görünüm sergilemelidir çünkü. Balzac şimdi nasıl bir kumar oynadığının farkındadır, Madam de Hanska ile yaşayabileceği, bu denli umut bağlayarak başladığı bu yaşam ve aşk öyküsünün maddi ve sosyal anlamda ne denli kazançlı olabileceğini bilmektedir. Böylece kendince zaten hiç kimseyle karşılaştırılamaz olan enerjisini ikiye katlarken, şu sözlerinde hiç de abartılı değildir:</p>
		<blockquote>
			<p>Buradaki arkadaşlarımdan bazıları şu günlerde harcadığım ele avuca sığmayan enerjime şaşıyorlar.</p>
		</blockquote>
		<p>Alışıldığı üzere borçlardan ve sorumluluklardan yakasını kurtaramayan bu adam, nihayet maddi olarak yeniden biraz olsun rahatlamayı becerir. <em>Scènes de la vie province </em>ve <em>Scènes de la vie parisienne </em>ile birlikte <em>Scènes de la vie privée</em>’nin yeni baskısını içerecek olan<em> Études de mœurs au 19ème siècle</em>’in on iki cildi için kendisine 27.000 frank ödeyen bir yayıncı, daha doğrusu bir kadın yayıncı olan dul Madam Bechet’yi bulmuştur. Büyük bir kısmı henüz tamamlanmamış olan bir işin peşinen satışıdır bu; ancak yine de o zamanki ilişkilere göre parlak bir sözleşmedir.</p>
		<blockquote>
			<p>İşte sonunda bizim çekememezlik, kıskançlık, budalalık dünyamızda büyük yankı yapacak ve benim gölgemde yürümek isteme cüretini gösterenlerin sarı safrasını daha da sarartacak bir anlaşmayı imzalamak üzereyim.<a class="si-noteref epub-type_noteref" href="#f32" id="ref_f32">32</a></p>
		</blockquote>
		<p>Böylece Balzac en azından en acil borçlarını kapatacak duruma gelir – elbette annesi ile Madam de Berny’ den aldıkları değildir bunlar. Aceleci sevinç nidalarının ardından on dört gün sonra yine,</p>
		<blockquote>
			<p>Perşembe günü 5.000 frank ödemem gerek ve hilafsız, tek bir kuruşum bile yok...</p>
		</blockquote>
		<p class="no-indent">diye bildirmek zorunda kalsa da,</p>
		<blockquote>
			<p>alışmış olduğum bu küçük çarpışmalar,</p>
		</blockquote>
		<p class="no-indent">artık onu rahatsız etmemektedir. Çalışarak iki üç ay içinde ne kadar kazanabileceğinin farkındadır. Cenevre’de geçireceği günlerin, geleceğini ve belki de tüm yaşamını belirleyebileceğini bilmektedir:</p>
		<blockquote>
			<p>Çalışmak, gece gündüz çalışmak! Cenevre’deki on dört günlük mutluluğu hak etmeliyim; bunlar alnımın iç yüzüne kazınmışçasına önümde duran sözlerdir. Bana, daha önce yaşamımda hiç olmadığı kadar cesaret verdiler.</p>
		</blockquote>
		<p>Balzac bu kez abartmamaktadır. Tüm yaşamı boyunca, sadece tek bir ücret, anlık bir kurtuluş için değil de yüreğindeki en içten arzu olan nihai güvence için çalıştığı yolundaki bu önsezinin heyecanıyla olduğundan daha yoğun ve daha iyi nadiren çalışmıştı. Eseri hakkında söylediği şu sözler bunu doğrulamaktadır:</p>
		<blockquote>
			<p>Sanırım bu düşünceyle birlikte kanım yüreğime sıçrıyor, düşünceler beynimi zorluyor; tüm varlığım yükseliyormuş gibi hissediyorum. Ve bu arzuyla dolu olarak kuşkusuz en güzel şeyleri yaratacağım.</p>
		</blockquote>
		<p>Bu aylarda Balzac kendisini sadece dışsal, salt nicel anlamda değil aynı zamanda sanatsal, ahlaksal anlamda da aşmaya çalışır. Madam de Hanska ile yaptığı konuşmalardan ve onun mektuplarından onda <em>Physiologie du Mariage </em>gibi “hafifmeşrep” eserlerine karşı belirli bir hoşnutsuzluk sezmiştir; aslında Madam de Hanska’nın, kendini ona karşı saf ve romantik âşık olarak sunan bu adamı henüz yayımlanmış <em>Tuhaf Öyküler</em>’e göre değerlendirebileceğini düşünmek bile tuhaftır. Balzac daha büyük ve soylu duygulara sahip olduğunu ve insani, hatta dinî düşüncelerle dolu olduğunu ispat etmeyi istemektedir. <em>Köy Hekimi, </em>ciddi, şimdiye dek edindiği okur kitlesi için fazlasıyla ağır olan bu eser, diğer şeyleri duruma göre öyle rahatça yazıverdiğini, ancak gerçek gücünün gerçek bir düşünselliğe yöneldiğini ortaya koymalıdır. Balzac o günlerde asıl başyapıtlarından biri olan <em>Eugénie Grandet</em>’yi de tamamlamıştır. Böylece karakteri için, sanatsal gücü için, insan olarak değeri için dokunulmazlığı olan iki yeni tanığı yaratmış olur.</p>
		<p>Balzac aşk ve yaşamöyküsünün bu belirleyici kesiti için kendi kendini bu kadar cesur ve enerjik bir biçimde hazırlarken, sıcak demiri soğumaması için uzaktan uzağa tavına getirmeyi de ihmal etmez. “Sadık aşk eşi”ne her hafta, resmî “siz”in samimi bir “sen” ile yer değiştirdiği ateşli mektuplar yazar. Kendisi için “yeni, keyifli bir yaşam”ın ancak şimdi başladığına, onun dünya yüzünde “âşık olduğu tek kadın” olduğuna onu temin eder. Onun her şeyini sevmektedir: “Biraz da sert olan o aksanını, iyilik ve şehvetten bahseden ağzını.” Tüm yaşamının ona ait olduğunu fark etmek, kendisini dehşete düşürmüştür: “Dünya üzerinde başka bir kadın yok artık, sadece sen varsın!” Başından beri kendini onun tebaası, yüce sahibesinin önünde başını yukarı kaldırmaya cüret eden bir <em>mujik</em>, “zavallı bir köle” yerine koymuştur. Tüm yaşamı boyunca ona kendini bağlı ellerle vermeye hazırdır. Kendisine bakılacak olursa, dünya var olduğundan bu yana hiçbir adam bir kadına karşı bu denli sınırsız bir aşk duymuş olamazdı. Balzac her hafta, hatta her gün uzaktaki kaleye böyle yangın bombaları yollar.</p>
		<blockquote>
			<p>Her gün daha fazla hoşuma gidiyorsun, her geçen gün yüreğimde daha fazla yere sahip oluyorsun; bu büyük aşkıma asla ihanet etme!</p>
		</blockquote>
		<p>Kaldı ki bir ahlaksız olduğu yolundaki kuşkuları ortadan kaldırmak için –Madam de Hanska, <em>Tuhaf Öyküler</em>’in bir örneğini edindiğinde Balzac dehşete düşmüştür– onu aşk konusunda da temin eder:</p>
		<blockquote>
			<p>Aşkımın ne kadar bakir ve saf olduğunu bilemezsin,</p>
		</blockquote>
		<p class="no-indent">diyerek ona şu itirafta bulunur:</p>
		<blockquote>
			<p>üç yıldır genç bir kız kadar iffetli yaşıyorum.</p>
		</blockquote>
		<p>Ancak bir o kadar şaşırtıcı olan, kız kardeşine gururla evlilikdışı bir çocuğu olduğu sırrını tam da bu sıralarda açmış olmasıdır.</p>
		<p>Balzac beğendiği kadının bütün direnişlerini en ağır topları kullanarak peşinen kırmaya çalışırken, aynı anda o can sıkıcı kocasının hayrına gizliden gizliye pis işlerle de uğraşmak zorundadır. “Kalbimin meleği” ve “<em>mon amour</em>” diye hitap ederek yazdığı mahrem mektupların yanı sıra, “Madam” diye başlayıp “siz” ile devam ederek kibarca bir mesafe koyduğu ve Mösyö de Hanski’ye göstermek üzere kaleme alındığı açıkça belli olan mektuplar da yazar. Bu mektuplar Mösyö de Balzac’ın, Hanskilerin kızları, yeğenleri, arkadaşları ve hatta Mösyö de Hanski de dahil olmak üzere bütün aileye özel bir ilgisi olduğunu ve bu canayakın toplulukla birkaç hafta geçirmek üzere özel olarak Cenevre’ye geleceği izlenimini uyandırmalıdır. İmzalı fotoğraflar biriktiren Mösyö de Hanski’ye özel bir teveccüh göstererek Rossini’nin elyazısını yollar ve dokunaklı bir alçakgönüllülükle, eşine <em>Eugénie Grandet’</em>nin müsveddelerini hediye etmek üzere ondan izin ister. Bu müsveddelerde başlığın bulunduğu sayfanın arkasına, Balzac’ın Cenevre’ye varacağı günün kurşunkalemle gizlice not edilmiş olduğu, yıllardır çevresinde bulunan kendi karısı ve dindar İsviçreli mürebbiyenin, onun arkasından iş çevirip Mösyö de Balzac’ın yaşamöyküsü üzerinde birlikte çalıştığını henüz sezinlemeyen iyi niyetli kocadan elbette saklı tutulur.</p>
		<p>Aralıkta tüm hazırlıklar tamamlanmıştır. Balzac <em>Eugénie Grandet</em>’nin sadece Paris’te yayımlanacağını düşünmektedir; kitap en kinci rakiplerini bile mahcup eden ve ayrıca gezi kesesini de şaşırtıcı bir biçimde, tıpkı arzu ettiği gibi dolduran bir zafer olur. Balzac Cenevre’de Hôtel de l’Arc’a vardığı ve ilk karşılama olarak hayran olduğu siyah saçlardan bir tutamın görünmeyecek şekilde yerleştirildiği değerli bir yüzük bulduğu 25 Aralık 1833 günü olduğundan daha cesur, sevinçli ve boşalmaya hazır bir arzuyla dolu olmamıştır. Balzac çok şey vaat eden bu yüzüğü tüm yaşamı boyunca uğuru olarak görüp parmağından çıkarmamıştır.</p>
		<p class="gap-twice">Balzac tamı tamına kırk dört gün Cenevre’de kalır. Her günün on iki saatini elbette çalışmaya ayırır. Meleğinin yakınında olacağı için Cenevre’de bulunmanın kendisini ne denli mutlu edeceğini anlatan ve ona övgüler düzerek geleceğini müjdeleyen mektuplarla birlikte, Cenevre’de bile gece on ikiden öğlen on ikiye kadar çalışacağını bildiren acımasız çalışma planını da yollamıştır. İşçi Balzac’a cennette bile rahat yoktur. Sadece öğleden sonraları seve seve Hanski ailesine ya da Madam de Hanska’ya adanacak, geri kalan zaman bunun tamamen zıddı bir duyguya, intikam duygusuna ayrılacaktır. Balzac, Castries düşesiyle yaşadığı talihsiz macerayı anlatan <em>Langeais Düşesi</em>’nin müsveddelerini, düşesin kendisini nihai olarak ve hatta gururunu kırarak reddettiği şehre, yani tam da Cenevre’ye, kitaba son şeklini vermek üzere yanında getirmiştir. Balzac’ın bu müsveddeleri tam da şimdi ele alması bir tesadüf değildir. Kuşkusuz bu şekilde Madam de Hanska üzerinde psikolojik bir baskı kurmayı amaçlamaktadır. Bir yazarın, hevesini kursağında bırakarak aşkıyla koketçe oynamış olan bir kadından nasıl intikam alabileceğini her akşam onun önünde okuyorsa, o zaman kur yaptığı ve sabırsızlıkla o malum tecrübeyi talep ettiği bu kadın, böyle acımasız bir el tarafından aynı şekilde herkesin önünde aşağılanmanın arasına atılmaktan bilinçli ya da bilinçsizce çekinip korkuya kapılmalıydı. Kaldı ki Balzac’ın mektupları okunduğunda, bu elde kâğıtları ne denli ustalıkla kardığı da fark edilir. Bir yandan Castries düşesine duyduğu –epeyce rötuşlanmış– nefretle, kur yaptığı kadına bir insafsıza karşı ne denli insafsız olabileceğini gösterirken, aynı zamanda Madam de Berny hakkında çocuksu bir sadakat ve –yine aynı şekilde fazlasıyla rötuşlanmış– bir hayranlıkla konuşarak bir yazarın, kendini bütünüyle, yani bedeni ve ruhuyla hiç düşünmeden verebilen bir kadına ne denli müteşekkir kaldığını da anlatır. Madam de Hanska’nın kocasının arkasından Balzac’a bahşetmiş olduğu çalınmış saatlerde gerçekleştirilen gizli sohbetler hakkında pek bir şey bilinmese de Balzac’ın öncelikle bir şey için, “meleği gökyüzünden yere inmeye zorlamak” ve Castries düşesinin kendisine aynı şehirde bahşetmediği şeyi ona bahşetmesi için çaba gösterdiği kuşku götürmez.</p>
		<p>Balzac’ın mektupları ve itiraflarından anlaşıldığı kadarıyla Madam de Hanska bu son isteğe ilk başta kararlı bir direnişle karşı koyarak ona olan güveninin eksik olduğu izlenimini bırakır. Biyografi yazarları ve psikologlar Madam de Hanska’nın Balzac’ı gerçekten “sevip sevmediği” hakkında tartışmışlardır; sanki sevgi kavramı tek anlamlı, keskin sınırlara sahip, değiştirilemez ve iniş çıkışları, engelleri ve direnişleri olmayan bir kavrammış gibi. Sonraki yaşamının da tanıklık ettiği üzere, Madam de Hanska pek şehvetli bir doğaya sahip olmuş olsa bile, asla ihtiraslarına kapılacak kadar ihtiyatsız da değildi ve sınıfına, lekesiz adına ve toplumsal konumuna riayet etme isteği, onu hep engellemişti. Küçük ve uzağı göremeyen koyu renkli gözleri her zaman keskin bir görüye sahip olmayı bilmiş, Balzac’ın tutkuyla hayranlık duyduğu mermer alnı düşüncelerini soğukkanlılıkla gizlemeyi becerebilmiştir ve sonuca varmak için kendisini sabırsızlıkla sıkıştıran Balzac’ın aksine Madam de Hanska gerçekte kendi istediğinden çok daha fazla karıştığı bu macerayı, başından beri hep bağlayıcılık sınırlarının dışında tutmayı düşünmüştür. Ona karşı farklı dönemlerde farklı şeyler duyduğundan ve onu farklı farklı değerlendirdiğinden, Balzac’a karşı duyguları yaşamı boyunca mütereddit kalır. Ara sıra zaaflarını görse bile, yazar Balzac’a hayrandır; Parisli eleştirmenlerin onu henüz düşmanca bir titizlikle eleştirdiği ve Alexandre Dumas ve bütün diğer romancılarla aynı kefeye koyduğu bir dönemde, onun tek başına yüzyılın ötesine uzanan büyüklüğünü görmüştür. Ancak aynı tehlikeli keskin bakışla Balzac’taki aşk esrimelerinin komediye çalan abartılı yanını da görür. Balzac’ın riyakârlıklarına ve duruma göre uydurduğu küçük yalanlarına karşı kulağı gittikçe hassaslaşır ve içindeki aristokrat, bu iflah olmaz kaba adamın kötü davranışları, zevksizliği ve megalomanlığı karşısında, kadın olarak onun erotik çekiciliğine kapıldığı zamanlarda bile acı çeker. Balzac’ın mektuplarına zerk ettiği afyon, açık gözlerini hepten kapatmaya onu zorlayamaz. Kendisine gösterilen bağlılığın o yabancı ve yoğun kokusunu, onu kendinden geçirmesine izin vermeden mağrur ve meraklı bir edayla içine çeker. Neuchâtel’ de bulunduğu günlerde erkek kardeşine yazdığı bir mektup, onun bu ilişkiyi daha en başından ne denli açık bir şekilde değerlendirdiğini göstermektedir:</p>
		<blockquote>
			<p>Nihayet Balzac’la tanıştım ve sen bana, kendi sözlerinle ona düşkünlüğümün devam edip etmediğini ya da bundan kurtulup kurtulmadığımı soracaksın. Hatırlarsın, sen hep onun yemeği bıçakla yediği ve peçeteye sümkürdüğü kehanetinde bulunmuştun. Şimdi, bu kusurlardan ikincisini belki işlemedi; ama ilkinde kendini gerçekten de kusurlu bir duruma düşürdü. Pek tabii bunu izlemek insanı utandırıyor ve yerli yersiz, bizim “kötü terbiye” olarak tarif edebileceğimiz bir hata yaptığında, tıpkı böyle bir durumda Anna’ya yol yordam göstereceğim gibi, onu düzeltmeyi denedim. Ancak bunların hepsi sadece görünürde. Bu insan, iyi ya da kötü terbiyeden çok daha fazla anlam taşıyan bir şeye sahip: Dâhiyane doğası sana elektrik veriyor ve seni maneviyatın en tepesine çıkarıyor. Dehası seni senden alıp götürüyor, onun sayesinde yaşamında neyin eksik olduğunu anlıyor ve kavrıyorsun. Şimdi bana yine “kendimden geçtiğimi” söyleyeceksin, ama seni temin ederim ki, söz konusu olan bu değil. Ona duyduğum hayranlık, onun hataları karşısında beni kesinlikle bütünüyle kör etmiyor ve hatalarına gelince, bunlar hiç de az sayılmaz. Ama beni seviyor ve ben bu sevginin şimdiye kadar sahip olduğum en değerli şey olduğunu hissediyorum. Ve bugünden tezi yok, ayrılmamız gerekse, yaşamımdaki rolü, körleşmiş gözlerimin önünde sürekli ışık veren bir meşaleninki olur; çevremi saran dünyanın ve insanların alçaklığı ve küçüklüğünü düşünmekten o denli bitap düşmüş zavallı gözlerimin önünde.</p>
		</blockquote>
		<p>“Yabancı Kadın”ın bu satırları, Balzac’ın bütün mektuplarından çok daha samimi bulunabilir. Bir kadın olarak Madam de Hanska, bu dehada bir adam tarafından sevilmekten dolayı gurur duysa gerektir ve bu tarz bir yazışmanın nesnesi olarak tüm zamanları aşacak bir belgenin haznedarı, kendisinin –adı sanı bilinmeyen Ukraynalı sıradan bir mülk sahibesinin, haddizatında önemsiz ve yaratıcılıktan yoksun bir kadının– tarihî bir kişilik olabileceğinin yeterince farkına varacak kadar da hırslıdır. Aslında tavrı tuhaf bir şekilde Balzac’a karşı onunla kendini rezil edecek kadar tutku ve çılgınca aşk duymayan, ancak ünlü yazar tarafından istenmenin, övülmenin, tanrısallaştırılmanın, hatta sıkıştırılmanın bile aynı şekilde hem bir mutluluk hem de bir gurur kaynağı olduğu Castries düşesininkine benzemektedir:</p>
		<blockquote>
			<p>Bırak birbirimizi sevelim! Her şey demek olan o şeyi benden esirgeme! </p>
		</blockquote>
		<p class="no-indent">diyerek onu sıkıştırdığında, “Yabancı Kadın” da onu rahat bırakmaz. Madam de Hanska, satın alınmış mürebbiye ruhunun sırdaşlığıyla gizlice kocasının ve kızının arkasından Balzac’ın otel odasına süzülmenin utancını ve sadakatsizliğini açıkça hissetmektedir. Görülen o ki, Balzac’ın birtakım tafraları ve boş konuşmaları da güvenini sarsmıştır ve ona kendini teslim ettiği takdirde, bunu dile düşüreceği, hatta edebî olarak değerlendirebileceği korkusunu taşımaktadır. Ancak Balzac onun teslimiyetinin, kendi duygularını ve müteşekkirliğini sadece derinleştireceğine dair ona ant içer.</p>
		<blockquote>
			<p>Göreceksin, kendini bana teslim etmen, aşkımızı sadece çok daha içten ve güçlü kılacaktır... Bunu sana nasıl anlatabilirim ki: En hafif kokundan mest olmuş durumdayım ve sana binlerce kez sahip olsaydım bile, beni daha da sarhoş olmuş görürdün.</p>
		</blockquote>
		<p>Böylece haftalar geçer; gece yarılarından öğlenlere kadar baskı aşamasına gelen romanı üzerinde çalışır ve sevgilisinden o son bağışı esirgeyen Langeais düşesini kinci bir şekilde betimler; öğleden sonralarıysa kendini ona teslim etmek istemeyen bir kadının direncini kırmaya çalışır.</p>
		<p>Ancak bu kez Balzac’ın arzusu azgınlığa dönüşmüştür. Nihayet şans ona güler. Dört hafta süren inatçı bir savunmadan sonra melek, Hôtel de l’Arc’taki otel odasına zinakâr olarak iner.</p>
		<blockquote>
			<p>Dün bütün bir akşam boyunca kendime şunları söyledim: O benim! Ah, cennetteki azizler bile benim dün olduğum kadar mutlu olamazlar.</p>
		</blockquote>
		<p>Romantik bir şekilde temellendirilen ve teknik bakımdan ustaca yapılandırılan, Balzac’ın yaşamayı aklına koyduğu aşk öyküsü, doruk noktasına ulaşmıştır artık. Balzac olası olmayan bir şeyi gerçekleştirmiştir; hiç görmediği bir kadını genç, zengin ve güzel bir aristokrat olarak hayal etmiş ve haklı çıkmıştır. Onu hiç tanımadan sevgilisi olmasını istemiş ve o da sevgilisi olmuştur. Muazzam şeytani iradesi zafer kazanmış; aşkı bir hayalden gerçekliğe dönüştürmüştür. Yaşamöyküsü sürprizler, gerilimler, figürler ve durumların egzotizmiyle <em>İnsanlık Komedyası</em>’ndan geri kalmamaktadır.</p>
		<p>Ancak öykü henüz tamamlanmamıştır. Sadece ilk doruk noktasına ulaşmıştır. İki âşık birbirini bulmuştur. Eva ve Honoré birbirlerini sarmış, aşk ve sonsuza dek sadakat yemini etmişlerdir; peki ya şimdi? Maceralarıyla sürüklenen, tutkularıyla mest olan bu iki hayalperest şimdi ne yapacak? Aşklarını alıp nereye kaçacaklar? Madam de Hanska onun peşinden Paris’e mi gelecek, sevmediği yaşlı kocasını haince terk mi edecek? Ya da meşru ve yasal olarak Honoré de Balzac’ın karısı olabilmek için, burjuva zihniyetiyle davranıp boşanmayı mı talep edecek, Ukrayna’daki şatoyu ve milyonları bu adın getireceği namusa mı değişecek? Artık bir gün, hatta bir saat bile ayrı yaşayamayacaklarına göre ne yapacaklar? Yaratıcı Balzac buna hangi fantastik çözümü bulacak?</p>
		<p>Ancak Balzac, diğer her şeyde olduğu gibi yaşamöyküsünde de sadece büyük bir hayalperest değil, aynı zamanda halis bir gerçekçidir de. Kendi yaşam planında en başından beri şunlar söz konusudur: “Bir kadın ve bir servet.” Madam de Hanska’ya duyduğu tutkuda, onun bir aristokrat ve milyoner olmasından başka hiçbir şey Balzac’ı o denli cezbetmemektedir. Buna karşılık “kutup yıldızı” da Paris’teki bir küçük burjuva evine daimi olarak yerleşip Balzac’ın sırnaşık alacaklılarına her Allah’ın günü kapı açmayı düşünmemektedir. Kaçmak, boşanmak, düello etmek ya da benzeri romantik çözümlerin yerine bu günahtan sonra iki sevgili, kendi aralarında kesin ve neredeyse ticari bir anlaşmaya varır. Karşılıklı yazmayı düşündükleri mektupları saklamak üzere ihtiyaten birbirlerine küçük birer mahfaza hediye edip her gün ... duygularını ve yaşadıklarını anlatmaya söz verirler, ta ki Mösyö de Hanski bir iyilik edip yollarından çekilinceye kadar. Ara sıra, elbette Madam de Hanska’nın toplumsal konumu hiçbir şekilde zedelenmeyecek ve bir dedikodu ya da bir skandala yol açmayacak, dikkati çekmeyecek karşılaşmalar ayarlamaya bakacaklardır. Yeni Abélard ve Héloïse, âşık ve maşuka Madam de Hanska eşinin ölümüyle Wierzchownia’nın sahibesi ve milyonların mirasçısı olduktan sonra birbirine sonsuza dek bağlanacaktır.</p>
		<p>Bu nişan, duyguların böylesine israf edilmesinden sonra, hassas doğalara bir parça soğuk ve hesapçı gelebilir. Ancak kendi sarhoşluğu içinde Balzac bu çözümde utanç verici hiçbir şey hissetmemektedir. Onun için bir ya da iki yıl nedir ki? Bu hastalıklı mızmız kocanın daha uzun bir süre yaşayabileceğini düşünmez. İyimserliği, o sarsılmaz iyimserliği bir mucize gerçekleşmişse, bunu bir diğerinin izlemesi gerektiğini söylemektedir. Böylece düşüncelerinde çoktan toprağa gömdükleri her şeyden habersiz kocanın elini sıkıp misafirperverliği ve değerli hediyeleri için teşekkür eder ve ardından Madam de Hanska kocası ve bütün aile fertleriyle birlikte turistik bir gezi için İtalya’ya, Balzac ise Paris’e, çalışma masasının başına döner.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f32"><a class="si-backref" href="#ref_f32">32</a><span class="si-footnote-text">. Balzac’ın Cenevre’de bulunan Madam de Hanska’ya 9-13 Ekim 1833’te yazdığı mektuptan. Bkz. “<em>Mektuplar</em>”, çev. Sema Rifat; M. Rifat, <em>Honoré de Balzac: Romancının Evreninden Sahneler</em>, Kaf Yayıncılık, s. 307-310 . (Ç.N.)</span></div>
	</div>
</body>
</html>