<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Balzac</title>
	<link href="main.css" rel="stylesheet" type="text/css"/>
<meta content="urn:uuid:dcffc02f-7b25-459b-8a28-374aabc4a2bd" name="Adept.expected.resource"/>
</head>
<body class="chapter epub-type_chapter">
	<div class="container html5_section">
		<h2><span class="inline">20</span> İnsanlık Komedyası</h2>
		<p>Kırk üç yaşında, biraz yenilmiş ve yorgun düşmüş Balzac tek bir hedef görür: Yaşamını düzene sokmayı, yükünden kurtulmayı, büyük eserini huzur içinde ve telaşa kapılmadan bitirmeyi istemektedir. Ve bunu sadece tek bir şeyin mümkün kılabileceğinin farkındadır: Madam de Hanska’yı, en azından Mösyö de Hanski’nin milyonlarının bir kısmını ele geçirmesinin. Yüzlerce kez kumar masasında kadere karşı durmuş, hep kaybetmiş, hep yeniden kumar oynamışken, şimdi her şeyi tek bir kâğıda oynar: bu kadına. Petersburg’a gelmesine izin verilmeden önceki bir buçuk yılı çaresizce, Madam de Hanska ile ailesine daha iyi bir talip olarak görünebilmek için çabalamakla geçirir. Rzewuskilerin ve kibirlerini sergiledikleri bütün o kendini beğenmiş, kapalı aristokrat çevrenin Honoré Balzac gibi birini, adının önünde sahte bir “<em>de</em>” takısı bulunan bir köylünün oğlunu yüzyılın en büyük yazarı olsa bile, her zaman aşağı sınıftan biri olarak göreceklerini bilmektedir. Ama “<em>de</em>”yü krala onaylatacak, hatta kont unvanıyla aklanabilecek kadar politik etkiye sahip bir Mösyö de Balzac nasıl olurdu acaba? Peki ya <em>Membre de l’Académie Française </em>(Fransız Akademisi üyesi) unvanına sahip bir Mösyö de Balzac? Akademi’nin üyesi olarak insan o kadar çok resmî onura sahiptir ki, kişisel olarak artık gülünç olması mümkün değildir. Bunun dışında meteliksizin teki de olmayacaktır; yılda 2.000 frank kazanacak ve <em>Commission de Dictionnaire</em>’e (Sözlük Kurulu) seçildiği takdirde, bir <em>place inamovible’a </em>(ömür boyu süren üyelik hakkı) sahip olacak, hatta yılda 16.000 frank bile alacaktır. Buna ek olarak yapacağı <em>mésalliance</em>’la (daha düşük sınıftan birisiyle yapılan evlilik) doğuştan bir Rzewuska’yı bile utandırmayacak bir frak giyecektir. Ya da bir milyoner Balzac’a, yılda altı oyun yazan, bu altı oyunla Paris’in en büyük tiyatrolarında bütün yıl kapalı gişe oynayan ve böylece on iki ayda yarım milyon, hatta belki de tam bir milyon kazanan bir adama ne buyrulur?</p>
		<p>Balzac, Madam de Hanska ile toplumsal eşitliği sağlayabilmek için bütün bu olasılıkları dener. Rzewuskilerin erişilmez ortamına her üç merdivenden de çıkmaya çalışır, ama bu tombul sabırsız adam üç merdivenden de aşağı kayar. Parlamentoya seçilmek için çok geç kalır; çünkü aday listesine yazılmak için şart koşulan ana sermayeyi zamanında bulamaz. Aynı şekilde Akademi’den yana da şansı yoktur (ama gelecekte bir şansı daha olacaktır). Üyeliğini ciddi olarak tartışmaya cesaret edemediklerinden, onu reddetmek için binlerce bahane bulurlar. Ekonomik durumunun muğlak olduğu söylenir bazen; dışarıda, kapısının önünde icra memurlarıyla tefecilerin beklediği bir adamın bu kutsal çatının altına girmesine izin verilemeyeceği iddia edilir. Bazen de sık sık orada bulunmayışı öne sürülür, ama durumu en doğru biçimiyle, onu gizliden gizliye kıskanan acımasız düşmanlarından biri dile getirir: “Mösyö Balzac koltuklarımız için fazlasıyla geniş!” Victor Hugo ve Lamartine dışında herkesi ezip geçeceği kesindir.</p>
		<p>Bu durumda Balzac için hemen iki küçük drama yazıp en azından, Petersburg ve Wierzchownia’ya kadar yayılmış, en çok skandala yol açan borçlarını, <em>dettes criardes</em>’ı (bas bas bağıran borçlar) halletmek ister. Bu oyunların ilkini, bir burjuva oyunu olan <em>Paméla Giraud</em>’ yu üç beş kuruş karşılığında iki hayalet yazara (<em>négre</em>) tamamlattırdığında Vaudeville tarafından kabul edilir. Diğer oyun <em>Ressources de Quinola</em> ise <em>Odéon </em>tarafından sahnelenir ve Balzac <em>Vautrin </em>başarısızlığını telafi edip bundan çok büyük bir başarı sağlamaya kararlıdır.</p>
		<p>Her zamanki gibi Balzac, gücünü doğru yerde, asıl işinde kullanmaz; provalar beşinci sahne tamamlanmadan önce başlayacaktır, buna çok sinirlenen başrol oyuncusu ünlü Madam d’Orvalli rolünü bırakır. Balzac’ı en çok ilgilendiren şey, ilk akşamı Paris’in o güne dek gördüğü en parlak gece ve eşi benzeri görülmemiş bir şenlik haline getirmektir. Paris’te ismi ve saygınlığı olanlar orada olmalı, herkesin göreceği yerlerde oturmalıdır. <em>Vautrin</em>’de olduğu gibi bağırıp araya girerek, ıslık çalarak seyircinin fikrini değiştirmek isteyen hiçbir düşman, hiçbir yılan içeri gizlice süzülmemelidir. Bunu sağlayabilmek için Balzac, tiyatro müdürüyle ilk gösterimde sadece onun elinden geçen biletlerin verilmesi gerektiği konusunda anlaşır, böylece henüz yarı yarıya tamamladığı oyununu bitirmek için çalışma masasında geçirmesi gereken zamanı bu kez gişede ve tiyatro ofisinde geçirir.</p>
		<p>Bütün tertibat gerçekten Balzac’ın istediği gibi görkemli boyutlarda hazırlanmıştır. Sahnenin perde ile orkestra arasında kalan ön kısmına elçiler ve bakanlar oturmalıdır, salonun en ön koltuklarına ise Saint-Louis şövalyeleri ve aynı düzeydeki diğer insanlar. Milletvekilleri ve devlet görevlileri birinci balkona, finans dünyasının ileri gelenleri ikinci ve burjuvazinin varlıklı üyeleri de üçüncü balkona yerleştirilmelidir – bunun dışında salonun en görünür yerleri güzel kadınlarla doldurulmalıdır; bu akşamı resimle ebedileştirmek için çizerler ve ressamlar da çağrılır.</p>
		<p>Balzac başta –her zaman olduğu gibi– doğru hesaplar yapar. Yakında gerçekleşecek olan parıltılı akşamın söylentileri Paris’te ilgi çeker, insanlar gişeye hücum eder, biletler için iki kat, üç kat daha fazla ödemeye hazırdırlar. Ama Balzac’ın bütün spekülasyonlarında gerçekleşen şey, en korkunç mantığıyla birlikte yine gerçekleşir: Yayı çok gerer ve kırar. İki üç kat fazla para almak yerine, ilgiyi daha çok artırmak için biletlerin tükendiği söylentisini yayar. Böylece insanların sabredip bu sansasyonel oyunun üçüncü ya da dördüncü gösterimini bekleme kararını vermelerine yol açar. Böylece 19 Mart 1842’de seçkin bir seyirci kitlesinin gelmesi beklenirken, Balzac’ın yanlış taktiği yüzünden koltukların dörtte üçünün boş kaldığı anlaşılır. Bunun üzerine, hayran kalma beklentisiyle gelen seyircilerin daha baştan canı sıkılır. Tiyatro Müdürü Lireux’nün son anda içeriye bir <em>horde claqueurs </em>(paralı şakşakçı) göndermesi de işe yaramaz ve isteyen herkese hemen bedava bir bilet daha verilir. Yenilgi engellenebilecek gibi değildir. Oyun trajikleştikçe, seyirciler neşelenir. Seyircilerin diğer gösterimlere gelmesinin tek nedeni, skandal sahnelere bizzat eşlik etmek istemeleridir. Trompetler, ıslıklar çalınır, koro halinde şarkılar söylenir: </p>
		<blockquote>
			<p><em>Cest Monsieur Balzac qu’a fait tout ce mic-mac</em> (Bütün bu dalavereler Mösyö de Balzac’ın işi).</p>
		</blockquote>
		<p>Balzac’ın kendisi bir kez bile sahneye çağırılmaz; ama çağırılsaydı bile işe yaramazdı; çünkü tiyatroyu doğru süsleyebilmek için o kadar çok çaba sarf etmiştir ki, gösterimin sonunda locasında uyuyakalmıştır. Hayallerindeki 100.000 frankın –kim bilir kaçıncı kez!– kaybolup gittiğini ancak sonradan anlar. Kader bu sert tokatlarla ona hep kendi ağlarını örer. Umutsuzluk içinde Madam de Hanska’ya <em>Ressources de Quinola</em>’nın başarısız olması durumunda dört cilt roman yazması gerekeceğinden şikâyet etse de biz onun gibi şikâyet edemeyiz; çünkü içine düştüğü durumun baskısıyla 1841’den 1843’e kadar Balzac’ın yazdığı romanlar ve novellalar, onun en güçlü eserlerindendir. Kötü melodramları başarılı olsaydı, belki de bunlara sahip olamayacaktık.</p>
		<p class="gap-twice">Balzac’ın bu olgunluk dönemi eserlerinde, eski dönemlerindeki eserlerini tuhaflaştıran o yüksek sosyete tarzı, o aristokrasi düşkünlüğü yavaş yavaş kaybolur. Doğuştan alt sınıftan olan birinin isteksiz bir saygıyla yücelttiği şu yüksek sosyetenin içyüzünü yavaş yavaş öğrenmiştir. Faubourg Saint-Germain salonları onun için büyüsünü giderek kaybeder; büyük insanların kibri, küçük hırsları ya da küçük markizler ve konteslerin büyük hırsları değildir artık yaratıcı gücünü harekete geçiren, aksine büyük tutkulardır. Balzac tecrübeler ve hayal kırıklıklarıyla ne denli acıyla dolarsa, o denli gerçekçi olur. Gençlik döneminin en güzel eserlerine –bir yağ lekesinin değerli bir elbiseye verdiği gibi– zarar veren yapış yapış duygusallıklar buharlaşmaya başlar. Perspektifi giderek genişler, aynı zamanda da netleşir. <em>Esrarlı Bir Vaka</em>’da Napoléon’cu politikanın arka planını gözler önüne serer. <em>Rabouilleuse</em>’de cinsellik konusunda çağdaşlarının hiçbirinin hayal bile edemeyeceği bir cesaret gösterir. Hiç kimse sapkınlık ve cinsel kölelik sorununu, Balzac’ın on üç yaşındaki Rabouilleuse’ü metresi olarak yetiştiren yetmiş yaşındaki yaşlı Doktor Rouget figüründeki kadar pervasızca işlememiştir. Ve Philippe Bridau figürü, en az Vautrin kadar ahlaki bağları reddetmektedir, ama artık melodramatik, konuşkan ve coşkulu değildir, aksine korkunç, unutulmaz bir doğruculuğa sahiptir. Buna ek olarak çağının büyük freski <em>Sönmüş Hayaller</em>’i tamamlanmıştır. Bu arada bir çırpıda bitirdiği <em>Ursule Mirouët</em>, spiritüel sanatsal oyunlar yüzünden pek gerçekçi değildir; fakat her bir kişilik muhteşem bir inandırıcılığa sahiptir, <em>Sahte Sevgili</em>,<em> İki Yeni Gelinin Anıları</em>,<em> Albert Savarus</em>,<em> Yaşamda Bir Başlangıç</em>,<em> Honorine</em>,<em> La Muse du département </em>sayısız fragman; bu yorulmaz, benzersiz adam bir başkasının bütün ömrü boyunca yaratabileceği eserlerini üç yılda yaratmıştır.</p>
		<p>Yarattıkları yavaş yavaş neredeyse bir bakışta kavranamayacak kadar çok olmaya başlamıştır ve yaşamına nihayet bir düzen getirmek isteyen Balzac, eserlerine de tek bakışta kavranacak bir düzen getirmek ister. Alacaklıları tarafından sıkıştırıldığı halde, son yedeği hep özenle saklamıştır: En sıkıntılı dönemlerinde dahi tek bir kitabının bile haklarını tamamen devrederek satmaktan hep uzak durmuş ve hiçbir zaman bir ya da birkaç baskıdan fazlası için görüşme yapmamıştır. Yayın haklarının sahibi olarak kalmıştır. Her konuda savurgan olan Balzac, bu en iyi mülkünü, yarattıklarını gurur verici bir biçimde toplu halde dosta düşmana gösterebileceği doğru ânı bekleyerek onları sapasağlam korumuştur.</p>
		<p>İşte şimdi o an gelmiştir: Milyoner Wenzeslaw de Hanski’nin dul eşini elde edebilmek için kendi servetini öne sürecektir. Çünkü kendisi de milyonerdir. Bir milyon satırı vardır, beş yüz forması, on iki cildi. Eserlerini toplu olarak yayımlama niyetini dile getirir getirmez, her yıl artacak olan bu devasa eseri ortaklaşa satın alıp finanse etmek için üç yayıncı, Dubochet, Furne ve Hetzel bir araya gelir. Toplu eserler için anlaşma 14 Nisan 1842’de yapılır ve yayıncılara, kendi seçimleri doğrultusunda ve onlara uygun görünen bir tarihte, o güne dek,</p>
		<blockquote>
			<p>yazar tarafından yayımlanmış eserlerin iki ya da üç baskısını yapma hakkı tanınır. Aynı hak, toplu eserlerin basımı sırasında çıkan eserler için de geçerlidir. Toplu eserlerin ilk baskısı üç bin adet basılacaktır. Baskı on altı sayfalık formalar halinde yapılmalı ve toplu eserlerin kapsamına göre yaklaşık yirmi cilt olmalıdır.</p>
		</blockquote>
		<p>Balzac, avans olarak 15.000 frank alır, elli santimlik<a class="si-noteref epub-type_noteref" href="#f51" id="ref_f51">51</a> bir ciltten alacağı net kâr payı kırk bininci kitap satıldığında ödenecektir.</p>
		<p>Böylece Balzac, o güne kadarki bütün eserlerinden, her yıl kaçınılmaz olarak artması gereken ve gelecekteki kitapları için ona özgürce yazmasını sağlayacak bir emeklilik maaşı sağlamış olur. Anlaşmada onu bağlayan tek maddeyi kendi isteğiyle üzerine almıştır: Fazladan düzeltmeler gerekmesi durumunda, baskı ücreti forma başına beş frankı geçtiği takdirde, baskı masraflarını kendisi karşılayacaktır. Eserini üslup olarak tekrar tekrar on altı on yedi kez düzeltmekten kendini alamayan Balzac, bu düşkünlüğü karşılığında 5.224 (beş bin iki yüz yirmi dört) frank 25 santim ödemek zorunda kalacaktır. Yayıncılar tek bir sınırlama getirir. “Toplu Eserler” başlığı hoşlarına gitmemiştir. Çok genel bir başlıktır bu ve öyle pek de çekici değildir. Kendini tekrarlayan figürleriyle, toplumu zirveler ve derinlikleriyle kavrayan dünyasıyla bu eserin aslında bir bütün olduğunu ifade eden bir başlık bulunamaz mıydı?</p>
		<p>Balzac bunu kabul eder. Daha on yıl önce Félix Davin, romanlarının toplu basımında yer alarak ilk önsöz için kalem oynattığında, her bir romandaki bütüncül ve tamamlanmış dünya görüntüsünün ayrılmaz bir bütünün yalnızca bir parçası olduğunu bizzat hissetmişti. Ancak bu dünya görüntüsünün bütününü dile getirecek bir başlık nasıl bulunacaktır? Balzac bocalar ve tereddüt eder. O sırada mutlu bir rastlantı yardım elini uzatır. Arkadaşı ve eski yazı işleri sekreteri de Belloy, İtalyan edebiyatıyla yakından ilgilendiği ve <em>İlahi Komedya</em>’nın orijinal metnini okuduğu İtalya’dan geri dönmüştür. Böylece birdenbire şu düşünce alevlenir: <em>İlahi Komedya</em>’nın karşısına niçin dünyevi olan, dinsel yapının karşısına sosyolojik olan yerleştirilmesin? Harika! Başlık bulunmuştur: <em>İnsanlık Komedyası</em>.</p>
		<p>Balzac büyülenmiş, yayıncılarsa az sevinmemiştir. Ondan sadece bu yeni ve ne de olsa iddialı başlığı okurlara açıklamak üzere toplu eserlere bir önsöz yazmasını rica ederler. Balzac buna pek istekli görünmez; belli ki, değerli zamanını pek para getirmeyecek bir çalışmaya başlayarak harcamak istememektedir. Hedef ve niyetlerini okurlara açıklamak için, Felix Davin’in <em>Études de Mœurs au XIX siècle</em>’ye yazdığı eski önsözde, kendisinin hedefleri ve niyetleri konusunda okuyucuyu yeterince aydınlattığını söyler. Bu yazının onda dokuzunu aslında Balzac’ın kendisi yazmıştır. Sonra yayıncısının ısrar ettiği yeni giriş yazısını, yakın arkadaşı George Sand’ın, kendisi gibi akıllıca ve iyi niyetle yazabileceğini önerir. Ama sonra, yayıncısı Hetzel’in akıllıca yazılmış mektubuyla fikrini değiştirir. Hetzel onu, dürüst bir baba olarak çocuğunu reddetmemesi konusunda uyarmakta ve ona gerçekten de değerli öğütler vermektedir.</p>
		<blockquote>
			<p>Olabildiğince nesnel ve akıllıca konuşun. Sizinki gibi bir çabaya uygun olan budur, onurlu bir duruş. Yaşlı olduğunuzu ve kendinizle aranızda gerekli mesafenin olduğunu düşünün. Kendi roman kahramanlarınızdan biri gibi konuşun, o zaman değerli ve benzersiz bir şey yaratacaksınız. Bu anlayışla işe koyulun, mon gros père (şişko babacığım) ve votre grosseur (şişmanlığınız) hakkında bu kadar cüretkâr konuşmaya kalkışan sıska yayıncıyı da affedin. Biliyorsunuz ki, bunu sadece iyi niyetle yaptı.</p>
		</blockquote>
		<p><em>İnsanlık Komedyası</em>’nın ünlü önsözü işte bu şekilde oluşur. Aslında Balzac’tan beklenmeyecek kadar sakin, nesnel, tutkusuz yazılmıştır. Pratik zekâsıyla Hetzel’in uyarısının mantıklı yönünü görmüş ve konunun muhteşemliği ile kişisel mütevazılık arasında doğru ortayı bulmuştur. Madam de Hanska’ya, neredeyse on altı sayfa tutan bu güçlü önsözü yazmak için, normalde bir roman için harcadığı kadar çok çaba harcadığını itiraf ederken abartmamış olmalıdır. Balzac bu önsözde, kendi dünyasının, Geoffrey Saint-Hilaire ve Buffon’unkiyle karşılaştırdığı bir sistemini oluşturur. Hayvan türlerinin doğada kendi çevrelerine uygun farklılıklar geliştirmesi gibi, insanlar da toplum içinde farklılıklar geliştirmektedir. Üç-dört bin kişiden oluşan görkemli bir “insan yüreğinin tarihi”<a class="si-noteref epub-type_noteref" href="#f52" id="ref_f52">52</a> yazılmak istendiğinde, toplumun tüm tabakalarını, tüm biçimlerini, tüm acılarını en azından bir temsilciyle göstermek gerekir. Ve tek tek dönemleri ve kişilikleri öyküye bir bütünlük kazandıracak, her bölüm bir roman, her roman da bir dönem oluşturacak biçimde birbirine bağlamak, sanatçının yaratıcılığına bağlıdır.</p>
		<p>Sanatçı –asıl amaç budur– insan doğasının sayısız farklılıklarını sadece gözlemlemelidir; çünkü</p>
		<blockquote>
			<p>rastlantı, dünyanın en büyük romancısıdır; verimli olmak için onu incelemek yeterli. Fransız toplumu tarihçi, bense onun yalnızca yazmanı olacaktım. Erdemsizlikle erdemlerin dökümünü yaparak, tutkuların yol açtığı belli başlı olayları bir araya getirerek, karakterleri çizerek, toplumun yaşadığı belli başlı olayları seçerek, homojen birçok karakterin çizgilerinin bir araya getirilmesiyle oluşturulan tipler yaratarak, birçok tarihçinin yazmayı unuttuğu tarihi, törelerin tarihini yazmayı belki de başarabilecektim.<a class="si-noteref epub-type_noteref" href="#f53" id="ref_f53">53</a></p>
		</blockquote>
		<p>Çabası, Roma’nın, Atina’nın, Memphis’in, İran ve Hindistan’ın ne yazık ki miras bırakmadıkları tarzda bir eseri, on dokuzuncu yüzyıl için ortaya koymaktır. Yüzyılın toplumunu tasvir etmeyi ve aynı zamanda onu harekete geçiren kuvvetlere işaret etmeyi ister. Böylece Balzac, romanın görevinin realizm olduğunu açık açık itiraf eder, ama romanın, bütün ayrıntılarında gerçekçi olmadığında hiçbir anlam taşımayacağı halde, yine de daha iyi bir dünya talebini dile getirmesi gerektiğini de açıkça ekler. Planını genel hatlarıyla şöyle ortaya koyar:</p>
		<blockquote>
			<p>“Özel Yaşamdan Sahneler” onu hatalara sürükleyen çocukluğu ve delikanlılığını, “Taşra Yaşamından Sahneler” ise tutkuların, hesapların, çıkarların ve ihtirasların ön plana çıktığı dönemi temsil ediyor. Sonra, “Paris Yaşamından Sahneler”, zevklerin, kusurların ve en iyi ile en kötünün yan yana yer aldıkları, başkentlere özgü geleneklerin kışkırttığı tüm aşırılıkların bir tablosunu sunuyor...</p>
			<p>Bu üç kitapta toplumsal yaşamı betimledikten sonra, geriye, birçok insanın herkesin çıkarlarını özetleyen, bir bakıma ortak yaşam dışında kalan ve istisna oluşturan insanları sergilemek kalıyordu: “Siyaset Yaşamından Sahneler” işte bu gereksemeden doğdu. Toplumun bu tam ve eksiksiz tasviri yapıldıktan sonra, onu şiddete en çok başvurduğu durumda, ister fethetme amacıyla olsun, ister kabından taştığı durumda göstermek gerekmiyor muydu? Yapıtımın henüz en az tamamlanmış parçası olan, ama bitirdiğimde eklenebilsin diye bu baskıda yer bırakılacak olan “Askerlik Yaşamından Sahneler” de işte bu gereksemeden doğdu. Son olarak “Köy Yaşamından Sahneler”, bir bakıma bu uzun süren günün akşamı oluyor – toplumsal dramı böyle adlandırmama izin verirseniz. Bu kitapta, en katıksız karakterlerle, toplumsal düzenle, politikayla, ahlakla ilgili büyük ilkelerin uygulaması yer alıyor.<a class="si-noteref epub-type_noteref" href="#f54" id="ref_f54">54</a></p>
		</blockquote>
		<p>Sonra güçlü bir karşılaştırmayla bitirir:</p>
		<blockquote>
			<p>Toplumun aynı zamanda tarihini ve eleştirisini, kötülüklerin çözümlenmesini, ilkelerinin tartışılmasını kucaklayan bir tasarının büyüklüğü, yapıtıma bugün yayımlandığı başlığı koyma hakkını bana veriyor sanırım: İnsanlık Komedyası, iddialı mı? Doğrunun ta kendisi mi? Buna, yapıt tamamlandığında okurlar karar verecek.<a class="si-noteref epub-type_noteref" href="#f55" id="ref_f55">55</a></p>
		</blockquote>
		<p>Ölüm, eser tamamlanmadan Balzac’ın elinden kalemi çekip aldığı, bugünkü haliyle eser daha yüce bir bütünün yalnızca bir fragmanı olduğu halde, gelecek kuşaklar bu başlığın o denli iddialı olmadığına karar vermiştir. İleri tarihli senet verme alışkanlığıyla yazar, üç dört bin kişiden söz etmekle aceleci davranmıştır, <em>İnsanlık Komedyası, </em>günümüze ulaşan tamamlanmamış haliyle, sadece –“sadece” demek insanı utandırıyor– iki bin kişi içermektedir. Ama Balzac’ın yorulmak bilmez beyin hücrelerinde, bütün yaşam biçimleriyle birlikte o üç dört bin kişinin var olduğunu, yazılmışlarının yanı sıra henüz yazılmamış romanlarının da isimleriyle yer aldığı ve okuduğunuzda Sophokles’in kaybolup gitmiş oyunlarının ve Leonardo’nun günümüze ulaşmayan resimlerinin listesi kadar üzüntü veren, Balzac’ın 1845’te hazırladığı bir katalog göstermektedir. Buradaki toplam yüz kırk dört eserden en az ellisini, Balzac yayınlayamamıştır. Ancak plan, yaşama biçimlerinin çeşitliliğini bütün ayrıntılarına kadar, ne kadar üstün bir mimarlık bilgisiyle zihninde tasarladığını göstermektedir.</p>
		<p>İlk romanı <em>Çocuklar </em>adını, ikinci ve üçüncüsü <em>Kızlar Pansiyonu </em>ve <em>Bir Kolej Yatakhanesi </em>adını alacaktı; tiyatro dünyasına ayrı bir cilt ayrılacak, diplomasi, bakanlıklar, bilginler; taşra ve şehirlerdeki seçim ve parti manevraları tüm teknikleriyle su yüzüne çıkartılacaktı. Aralarında sadece <em>Şuanlar</em>’ın yazıldığı on ikiden fazla romanda Napoléon yıllarındaki Fransız Ordusu’nun İlyada’sı anlatılacaktı: Mısır’daki askerî harekat, Aspern ve Wagram savaşları, Moskova’dan geri çekiliş, Leipzig’deki Uluslar Savaşı, Fransa’daki mücadele ve hatta esir Fransız askerleri. Köylülere adanmış bir cilt olacaktı, hâkimlere, mucitlere de öyle. Ve bu betimleyici çalışmalardan sonra bir de çözümleyici olanlar ortaya çıkacaktı: <em>Toplumsal Yaşamın Patolojisi</em>,<em> Öğretmenlerin Anatomisi </em>ve <em>19. Yüzyılın Kusursuzluğu Üzerine Felsefi ve Politik Diyalog.</em></p>
		<p>Balzac, ömrü yetseydi bu eserleri kuşkusuz tamamlayacaktı. Hayalinde zaten var olan her şey, hayal gücü sayesinde kaçılmaz olarak gerçek olur ve biçim kazanırdı. Ama onda sadece tek bir şey eksikti, sıkışık ve fazla yüklü kısa yaşamında hep eksik olan şey: zaman.</p>
		<p>Eserinin müjdesi Balzac’a gururlu bir rahatlık duygusu vermiş olmalıdır. Dünyaya ne istediğini ilk kez göstermiştir. Böylece çevresinde bu büyük göreve kalkışmayı göze alacak cesarete ve hakka sahip olmayan herkesten kendini sıyıracaktır. Ancak o bunun beşte dördünü zaten yapmış durumdadır. Kendine birkaç yıl, beş yıl, altı yıl zaman biçer ve sonra her şey tamamlanmış olacaktır. Dışarıda, yaşamda olduğu gibi, içeride, eserde düzen. İşte bundan sonra Balzac, hiç ciddi anlamda girişmediği ya da şöyle bir dokunduğunda üstesinden gelemediği bir göreve bütün enerjisiyle yönelmeye kararlıdır: dinlenmek, yaşamak, keyif almak ve mutlu olmak.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f51"><a class="si-backref" href="#ref_f51">51</a><span class="si-footnote-text">. Frankın yüzde biri değerindeki para. (Ç.N.)</span></div>
		<div class="si-footnote html5_aside epub-type_footnote" id="f52"><a class="si-backref" href="#ref_f52">52</a><span class="si-footnote-text">. <em>İnsanlık Komedyası</em>’nın “Önsöz”ünden; çev. Aykut Derman; M. Rifat, <em>Honoré de Balzac</em>, Kaf Yayıncılık, s. 177-195. (Ç.N.)</span></div>
		<div class="si-footnote html5_aside epub-type_footnote" id="f53"><a class="si-backref" href="#ref_f53">53</a><span class="si-footnote-text">. M. Rifat, <em>Honoré de Balzac</em>, Kaf Yayıncılık, s. 182. (Ç.N.)</span></div>
		<div class="si-footnote html5_aside epub-type_footnote" id="f54"><a class="si-backref" href="#ref_f54">54</a><span class="si-footnote-text">. M. Rifat, <em>Honoré de Balzac</em>, Kaf Yayıncılık, s. 192-193. (Ç.N.) </span></div>
		<div class="si-footnote html5_aside epub-type_footnote" id="f55"><a class="si-backref" href="#ref_f55">55</a><span class="si-footnote-text">. M. Rifat, <em>Honoré de Balzac</em>, Kaf Yayıncılık, s. 195. (Ç.N.)</span></div>
	</div>
</body>
</html>