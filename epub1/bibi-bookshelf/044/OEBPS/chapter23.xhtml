<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Balzac</title>
		<link href="main.css" rel="stylesheet" type="text/css"/>
<meta content="urn:uuid:dcffc02f-7b25-459b-8a28-374aabc4a2bd" name="Adept.expected.resource"/>
	</head>
	<body class="chapter epub-type_chapter">
	<div class="container html5_section">
		<h2><span class="inline">23</span> Son başyapıtlar</h2>
		<p>1843, 1844 ve 1845 yılları içsel sabırsızlıkla geçen yıllardır. Balzac’ın yaratıcı çalışmalarındaki yoğunluğun dağıldığı, asıl gücünün kırıldığı, daha doğrusu kesintiye uğradığı fark edilmektedir. On beş yıl boyunca yaratıcı çalışmalarına aralıksız devam eden Balzac, o yıllarda tam bir koleksiyoncudur; gerek kelimenin düz anlamıyla gerekse de pekiştirilmiş anlamında. Topladığı sadece saatler, porselenler ve resimler ya da eşyalar değildir, şimdiye kadar yaşamın kendisinden esirgediği her şeyi toplamaktadır Balzac: tembellik saatlerini, kadınlarla gezintileri, yabancı ülkelerde kimsenin tehlike yaratmadığı uzun aşk gecelerini ve seçkin hayranların sevgisini. Yaratıcı gücü dönüşüme uğramıştır. Bir öykü taslağının yerine yaşamöyküsünü mutlu sona ulaştırmanın yollarını aramaya başlamıştır.</p>
		<p>O yıllarda Balzac’ın gücünün yaşama yöneldiği ve yaratıcılıktan uzaklaştığı sanatında da hissedilmektedir. Daha 1841 ve 1842’de, bazı belirsizlikleri olsa da büyük bir devlet entrikasının herhangi bir karşılaştırma kabul etmeyecek kadar canlı bir görüntüsünü sunan politik romanı <em>Esrarlı Bir Vaka </em>ya da cinsel kölelik sorununa modern yaklaşımını çağdaşlarının anlayamadığı <em>Rabouilleuse </em>gibi muhteşem eserler yaratmıştır. Ardından Paris sanat ve tiyatro dünyasından kesitler sunan, sanatsal olanın ve sanatsal başarının dünyasını anlatan <em>Sönmüş Hayaller</em>’i tamamlamıştır. Bunu <em>Kibar Fahişelerin İhtişam </em>ve <em>Sefaleti </em>izler. Burada edebiyat dünyasıyla finans dünyası birbirine bağlanır. Vautrin karakteri geri döner ve tıpkı büyük bir panoramadaki gibi eski eserlerinin konularını bir araya getirir. Zaman zaman bayağı romana ve polisiye roman alanına geçişler olsa da Paris ve Paris toplumu başka hiçbir kitapta olmadığı kadar yansıtılır bu kitapta. Yazar burada tüm tehlikeleriyle gazetecilikten ve gerek kendisini gerekse de karakterlerini sürekli yoldan çıkartan paradan intikamını almıştır.</p>
		<p>Ancak kent ile taşra arasındaki çatışmayı dile getiren ve büyük bir toplumsal sorunu tartışmaya açacak olan <em>Köylüler </em>romanını bile tamamlayamaz. Paris borsasında ya da edebiyatta sona ermeye başlayan çatışma, taşrada köylüler arasında hâlâ ilkel biçimiyle hüküm sürmektedir. Orada görünmez ya da soyut değerler için değil, toprak, arsa, her karış toprak için mücadele verilmektedir. Balzac bu kitap üzerine yıllarca çalışır; bunun önemli bir kitap olacağını hissetmektedir. Hep baştan başlar; ilk bölümü yayımlayarak kendini zorlamaya çalışır. Ancak çalışmayı yarıda kesmek zorunda kalır. Bu yıllarda başka, daha küçük, önemsiz şeylerle uğraşır. Sadece ilk bölümünün sanat eseri sayılabileceği <em>Béatrix </em>romanına sanatsal, duygusal ve cansız bir son ekler. Eski <em>Physiologie du Mariage</em>’ın bol espri ve şirinliklerle tekrar düzenlenmiş hali olan <em>Petites misères de la vie conjugale </em>gibi küçük şeylerle uğraşmıştır. Madam de Hanska’nın konusunu verdiği ve ona, “bir Polonyalı kadına” ithaf ettiği <em>Modeste Mignon </em>adlı novellası onun taklitçilerinden birine ait olabilir. Hiçbir yerde yazarın tuttuğunu kopardığı ya da gerçekten tüm zihinsel gücünü topladığı hissedilmez. Balzac gerçek bir başarı için yoğunlaşarak çalışmak gerektiğini kural olarak benimsemiş olduğu halde şimdi bizzat bunu tersinden kanıtlamaktadır. Bir zamanlar, çalışmalarından uzun süre uzak kalan bir sanatçının elini tekrar alıştırması gerektiğini söyleyen Balzac, çalışma atölyesini çok uzun bir süre için terk eder. Günün yarısını ev arayarak ve antikacı dükkânlarında gezerek geçirince insan yazı yazamaz. Bu dönemdeki mektuplarında sayfalar boyunca çalışmaları ya da çalışma planlarıyla ilgili tek bir sözcüğe rastlanmaz; sadece mobilyalar, arkadaş toplantıları ve boş şeyler anlatılır. Zihinsel gücünü yoğunlaştırma yasası çiğnenmiştir.</p>
		<p>Balzac’ın kendisi de bunu hisseder; işçilerin en mükemmeli olarak kendi bileğinin gücünün farkındadır. Kendini gündelik yaşama bırakıp gitmenin rahatlığını öğrendiğinden bu yana çalışma şevkini kaybetmiştir. 1846 yılının Ocak ayında Napoli’deki Madam de Hanska’ya şunları yazar:</p>
		<blockquote>
			<p>Ruhum, aklım hiç kıpırdamıyor... Her şey beni sıkıyor ve beni rahatsız ediyor.</p>
		</blockquote>
		<p><em>Köylüler</em>’in ya da <em>Küçük Burjuvalar</em>’ın (ki aslen pek de önemli bir çalışma değildir) ilerlememesi onu telaşlandırmaz. Artık sadece borçlarının faizleri için çalışmaktadır ve sanatı hiç önemsemiyormuş gibi bir hali vardır. Önce ev meselesi hallolacaktır ki, sıra buna gelsin. Birdenbire her şeyi ortada bırakır ve martta Roma’ya gider.</p>
		<p>Madam de Hanska’ya “sıkı çalışması gerektiği”ne ilişkin alışılmış sözlerle mektuplar yazıp durur. Yine üç ay boyunca gece gündüz çalışırsa (hiç bölünmeden, çok çok evleneceği zaman on dört günlük bir ara vererek), geriye kalan 60.000 frank borcu için gerekli parayı toparlayabileceğine inanır. Tabii bu arada biz sanatsal esinlerine dair hâlâ tek kelime ettiğini bile duymayız.</p>
		<p> Nihayet 1 Haziran’da şöyle yazar:</p>
		<blockquote>
			<p>Dört gündür, beni alıp götüren bir etkinlikle kuşatıldığımı hissediyorum...</p>
		</blockquote>
		<p>Ayın 12’sinde ise şöyle der: </p>
		<p class="gap-font"><em>Köylüler</em>’in planı ve bir novella üzerinde çalışıyorum.</p>
		<p class="gap">14 Haziran’da taslak iki yeni esere dönüşmüştür bile.</p>
		<blockquote>
			<p>Şunları yazacağım. Birincisi: İnsanlık Komedyası’nda üç dört forma tutacak olan Le Bonhomme Pons (Soylu Pons) ve on altı forma tutacak olan Kuzen Bette’ten oluşan Histoire des Parents Pauvres (Yoksul Akrabaların Hikâyesi). Ardından Les Méfaits d’un Procureur du Roi (Bir Kral Vekilinin Günahları).</p>
		</blockquote>
		<p>Tek bir novelladan iki eser çıkmıştır; ancak planının genişliğini ve derinliğini henüz Balzac’ın kendisi bile bilmemektedir. Henüz –parçaların bildirilen çerçevesi bunu göstermektedir– bunların birer roman değil kısa anlatılar olacağını düşünmektedir.</p>
		<p>Balzac şimdiye kadar kitaplarının sadece boyutlarını hesaplamıştır ve bunu yapması, kitaplara sadece sağlayacakları kazanç açısından baktığını gösterir. <em>Köylüler</em>,<em> Küçük Burjuvalar </em>ve <em>Kuzen Bette</em>’in borçlarının nihai sonu olacağını hesaplamıştır bile. Ancak birdenbire eski hırsı yeniden uyanır. Eserlerini tasarlarken, bir sanatçı olarak görevinin ne olduğunu yeniden hissetmiş ve gerçek yaratmanın verdiği haz, gerçek çabanın doğurduğu hırs –nihayet!– onu yeniden sarmıştır. Aynı gün, 16 Haziran’ da şunu kendine görev edinir:</p>
		<blockquote>
			<p>İçinde bulunduğum şu an benden, gayrimeşru edebiyatın yalancı tanrılarını yenmemi ve hiç olmadığım kadar genç, taze ve büyük olduğumu gösterecek iki ya da üç başyapıt yaratmamı bekliyor. Le vieux musicien (Cousin Pons’daki yaşlı müzisyen) talihsizliğin ezdiği parent pauvre’dur (yoksul akraba), saf yürekli bir adamdır. Kuzen Bette parente pauvre’dur, talihsizlikler aynı şekilde onun da peşini bırakmaz: Üç ya da dört farklı ailenin evinde yaşar ve yaşadığı tüm acıların intikamını alır.</p>
		</blockquote>
		<p>Tüm parasal ilişkilerden, arazi spekülasyonlarından, Kuzey Demiryolları’nın hisse senetlerinden ve porselen yemek takımlarından sonra eserlerinde tekrar gerçek sanatsal oluşumu görmek iyi gelir Balzac’a.</p>
		<p>Eski uğursuz sistemine uygun olarak romanlarının çerçevesini çizer çizmez yayıncılarla fiyat konusunda anlaşır. Ama sonra kendini yeniden çalışmaya verir. Eski çalışma saatleri yeniden başlar. Bu konudaki sözleri, antikacıların sürekli olarak gönderdiği eşyalarla birlikte dışarıdaki yaşamında onu oyalayan ve heyecanlandıran pek çok şeyin artık onun için bir yük olmaya başladığı izlenimini uyandırmaktadır. </p>
		<blockquote>
			<p>Tüm sandıklarımın artık boşaltılmış olmasını isterdim. Beklediğim güzel şeyler, hangi durumda geleceklerini beklemenin gerilimi, bunların hepsi, üzerimde çok canlı bir etki bırakıyor, özellikle de esin ateşiyle ve uykusuzlukla dolu olduğum şu anki karışık durumumda. Her gün bugünkü gibi saat bir buçukta kalkarsam Vieux Musicien’i pazartesi bitirmiş olmayı umuyorum. Ve böylece eski çalışma düzenime yeniden kavuşmuş olacağım.</p>
		</blockquote>
		<p>Balzac romanını kendisi için bile muazzam bir hızla tasarlar. 20 Haziran’da Balzac kendisinden nadiren duyulan şu sözleri sarf eder: </p>
		<blockquote>
			<p>Vieux Musicien’den son derece memnunum. Ancak Kuzen Bette için henüz her şeyin düşünülmesi gerekiyor.</p>
		</blockquote>
		<p>Sonra Balzac yine, gelen tablolardan birinin çizildiğinden, satın aldığı bronz heykelin gerçek olamayacağından filan söz etmeye başlar; borçları, terzileri anlatır. Ancak 28 Haziran’da <em>Cousin Pons</em> tamamlanır. Balzac yıllardır ondan hiç duyulmayan bir sevinç çığlığı atar:</p>
		<blockquote>
			<p>Aşkım! “Le Parasite” adını vereceğim kitabı hemen bitiriyorum; çünkü bugüne kadar “Le Bonhomme Pons, Le Vieux Musicien”, vb. adını verdiğim müsveddelerin nihai adı bu. Oldukça basit, ama tüm insan yüreğini içinde taşıyan başyapıtlardan biri, en azından benim için öyle. Tours Papazı kadar büyük ve çok daha açık ve onun kadar yürek parçalayıcı. Çok coşkuluyum. Prova baskıları sana hemen yollayacağım. Şimdi Kuzen Bette’in başına oturacağım, temel karakterleri annem, Madam Desbordes-Valmore ve teyzen Rosalie’nin bir karışımından oluşan korkunç bir roman. Kitap bir dizi ailenin hikâyesini anlatacak.</p>
		</blockquote>
		<p>Annesine duyduğu öfke, Madam de Hanska ile olan aşk öyküsünün başlangıcını bilen Lirette’in yazgısı, bunların hepsi <em>Kuzen Bette</em>’e yansır. Ve aynı zamanda <em>Cousin Pons</em>’un da sözü edilir, bu Balzac’ın çalışma tekniğinde onu bir daha yazacağı anlamına gelmektedir. Sanatçının sabırsızlığı tüccarınkiyle birleşir. Kendi şartlarına göre hâlâ yeterince hızlı çalışmamaktadır:</p>
		<blockquote>
			<p>Aman Tanrım, 15 Haziran olmuş bile!</p>
		</blockquote>
		<p>Sonra on dört gün içinde böyle bir başyapıt yaratabildiğinden dolayı gökyüzüne teşekkür edeceğine, şunları haykırır:</p>
		<blockquote>
			<p>Ne yapıp edip Parents Pauvres’u bitireceğim! Kitabın baskısı dahil, elime yaklaşık 10.000 frank geçecek.</p>
		</blockquote>
		<p>Bu anlamsız tarihlere tabii ki uyulacak gibi değildir ve ağustosta bile eser hâlâ bitmemiştir. 12 Ağustos’ta, tek bir günde yirmi dört sayfa yazar. Romanın ilk metni henüz yazılmıştır ki, düzeltilere başlar. Fiziksel olarak tamamen çökünceye kadar çalışır. Doktorunun nasıl dehşete kapıldığını Balzac kendi ağzıyla anlatır.</p>
		<blockquote>
			<p>Ne kendisi ne de meslektaşlarından ve doktor arkadaşlarından biri beynin bu kadar ölçüsüz zahmetlere sokulabileceğini tahmin edebiliyordu. Doktor bana bunun sonuçlarının kötü olacağını söyledi ve bunu kötümser bir yüz ifadesiyle tekrarladı. Beynin bu sefahatlerinde en azından bir ara vermemi istiyor. Kuzen Bette’in yol açtığı sıkıntılar yüzünden dehşete kapıldı. Bunu altı haftada doğaçlama olarak yazmışım. Bana şöyle söyledi: Bu mutlaka bir felaketle sonuçlanacaktır. Gerçekten de bana bir şeyler olduğunu hissediyorum. Sohbetler sırasında asıl konunun ne olduğunu bulmak bazen benim için çok zahmetli oluyor. Gerçekten de dinlenme zamanı geldi!</p>
		</blockquote>
		<p>Düzelti çalışmalarının ortasında eylülde Madam de Hanska’nın yanında gücünü tazeleyebilmek için Wiesbaden’e gider. Şimdi dinlenmeye gerçekten de hak kazanmıştır. Sonuncu başyapıtını o yaz yazmıştır.</p>
		<p>Çünkü asıl olarak <em>Parents Pauvres</em>’un ilk planından ortaya çıkan iki romanı <em>Cousin Pons </em>ve <em>Kuzen Bette </em>en büyük çalışmalarıdır. Balzac, yaşamının doruk noktasında sanatının doruğuna ulaşır. Bakışı hiç bu kadar net, yaratıcı kalemi hiç bu kadar inandırıcı ve acımasız olmamıştır. Bu başyapıtları sıkıntılı, aşırı yorgun, çok yazan bir yazar değil, dinlenmiş bir Balzac yazmıştır. Daha önceki kimi eserlerinin gerçekdışı olduğunu düşündüren ve üzerimizde herhangi bir etki bırakmayan o sahte idealizm, o tatlı romantizm bu eserlerinde ortadan kaybolmuştur. Yaşadığı pek çok tecrübenin acısı bu kitaplarda gerçek dünya bilgisine dönüşür. Artık hiçbir şeyin, ne dışsal başarıların ne de lüksün ve gösterişin gözünü kamaştırmadığı, tahrik etmediği bir adam yazmıştır bütün bunları. Kaldı <em>ki Goriot Baba </em>ile <em>Sönmüş Hayaller</em>’de nasıl <em>Kral Lear</em>’daki gibi bir hayal kırıklığı söz konusuysa, son iki romanında da <em>Coriolanus</em>’un keskinliğini buluruz. Çağının ötesinde durduğu ve kendi döneminin hoşuna gitmek için değil de mutlak değerler yarattığı için Balzac her zaman büyük bir yazardır. <em>Kuzen Bette </em>ve <em>Cousin Pons </em>sadece tesadüfen Paris’te ve yine sadece tesadüfen on dokuzuncu yüzyılın ilk yarısında geçer. Temel tutkuları dile getirdiğinden bugünün İngiltere’sine, Almanya’sına, Fransa’sına, Amerika’sına, tüm ülkelere, tüm zamanlara uyarlanabilir. Saplantılı karakterler galerisindeki aşk çılgını Baron Hulot, koleksiyoncu Pons ne muhteşem figürlerdir! <em>Kibar Fahişelerin İhtişam ve Sefaleti</em>’nde aşırı derecede <em>Kamelyalı Kadın </em>tarzında çizilmiş Torpille’den, Paris’in beğenisine hitap eden düşmüş genç kızların en belli başlısı olan ve biraz teatral bir biçimde çizilen bu kibar fahişeden sonra Balzac, doğuştan fahişe olan ve kendini herkese satan burjuva kadını Madam Marneffe’i yaratır. Ve onun yanında benzersiz <em>Kuzen Bette, </em>geçkin bakire, hiçbir şeyden zevk almayan ve sadece kıskanan, kötücül ve gizli bir keyiften dolayı çöpçatanlık yapan, şeytani bir figüre aktarılan Lirette. Bunun yanı sıra bir de Kuzen Pons’un şahsında gördüğümüz gibi eski şaşaasını sürdürdüğü oranda hoş görülen “yoksul akrabalar” trajedisi ve evin kâhyası Cibot’da olduğu gibi açgözlülüğün yönlendirdiği bir hayat vardır; paranın peşinde olan ve safları, temiz yüreklileri kandıran art niyetlilerin, alçakların trajedisi. Önceki eserlerinde Vautrin’in fazlasıyla patetik olarak haber verdiği şeyin, bu son romanlarda dramatik olarak büyük bir yoğunlukla karşıtlığı kurulmuştur. Balzac, bu son romanlarında Fransız edebiyatının bir daha hiç erişemeyeceği bir gerçekçiliğe, duygularda sahiciliğe, tutkularda saydamlaşmaya ulaşmıştır.</p>
		<p class="gap-twice">Balzac’ın bu geç dönem eserlerinde olduğu gibi, sanatına böylesine muhteşem bir şekilde veda eden pek az sanatçı vardır. On, hatta sadece beş yıl daha çalışabilmeye ömrü vefa etseydi, <em>İnsanlık Komedyası</em>’nın ulaşabileceği boyutlar bu geç dönem eserlerinden de rahatlıkla tahmin edilebilir. Balzac <em>Köylüler</em>’de kent ile taşra arasındaki nihai kavgayı ele alabilecek ve tıpkı gerçek Paris’i gösterdiği gibi gerçek köylüyü de gösterebilecekti – Jean-Jacques Rousseau’nun parfüm kokulu saf doğa insanını değil. <em>Bataille </em>ve askerî alandaki diğer romanlarında savaşı, bir zamanlar <em>Köy Hekimi</em>’nde Napoléon’u yücelttiği gibi edebî bir biçimde değil, olduğu gibi gösterecekti. Daha <em>Esrarlı Bir Vaka</em>’da efsanevi tarih anlayışından çok daha gerçekçi bir anlatıma geçtiğini göstermiştir. Tiyatro dünyasını, ilk çocukluk dönemlerini, kız ve erkek yatılı okullarındaki yaşamı, bilgeleri, diplomatları, milletvekillerinin uğraşılarını, Vendeé Savaşı’nı, Mısır’daki Fransızları, İspanya’daki İngilizleri ve Cezayir’deki sömürge savaşlarını anlatacaktır – on hafta içinde <em>Kuzen Bette </em>ile <em>Cousin Pons</em>’u yoktan var eden bu adamın daha neler yaratabileceğini düşünmek bile mümkün değildir. Hatta bugüne kadar kötü örnekleri takip ederek hep melodramın içinde kaldığı tiyatroda bile kendini özgürleştirme çabası içindedir. Sonraları <em>Mercadet </em>adını alan <em>Le Faiseur </em>(Düzenbaz), bir borçlunun alacaklılarını sevinçle karşıladığı bu komedi, bu alandaki ilk önemli başarısıdır ve oyun Balzac’ın ölümünden sonra, oyunları arasındaki tek başarılı örnek olmuştur. Gücünü daha önce olmadığı kadar muhteşem bir şekilde toplamıştır Balzac. Ancak şimdi, hem roman hem de dram alanında gerçekten ne yaptığını bildiği ve ancak şimdi asıl görevinin farkına vardığı hissedilmektedir.</p>
		<p>Ama bedeni ve yüreği artık iyice yorgun düşmüştür. Balzac bu iki eseri bitirir bitirmez her şeyi geride bırakır. Dinlenmek ister, derinden, doğru düzgün dinlenmek. Çekip gitmek, olabildiğince uzağa gitmek ister ve bu sadece kısa bir ziyaret olmamalıdır. Bu son hamleyle birlikte dinlenmeyi hak ettiğini hissetmektedir. Böylece Fransa’dan ayrılarak Ukrayna’ya, Wierzchownia’daki Madam de Hanska’nın yanına gider.</p>
	</div>
	</body>
</html>