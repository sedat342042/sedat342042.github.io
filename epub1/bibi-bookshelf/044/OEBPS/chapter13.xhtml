<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Balzac</title>
	<link href="main.css" rel="stylesheet" type="text/css"/>
<meta content="urn:uuid:dcffc02f-7b25-459b-8a28-374aabc4a2bd" name="Adept.expected.resource"/>
</head>
<body class="chapter epub-type_chapter">
	<div class="container html5_section">
		<h2><span class="inline">13</span> Viyana’da veda</h2>
		<p>Balzac hiç olmadığı kadar canlanmış, enerji toplamış, coşkulu bir halde Paris’e geri dönmüştür. Uğradığı yenilgiyi telafi edebileceği ikinci bir fırsat yakalamış, ilk kez kendisine ciddi olarak karşı koyan bir kadın karşısında bir erkek olarak haklı çıkmıştır. Hiç olmadığı denli cesaretli ve güçlüdür. Ani düşüşler ve felaketlerle sürekli tehlikelere maruz kalan emniyetsiz yaşamını ilk kez düzene sokma şansını yakalamıştır görünüşe göre. Dinamik doğasına uygun olarak yaşamı son nefesine kadar bir <em>vie torrentueuse</em> (fırtınalı hayat) olarak kalmalıdır. Ancak bu köpürüp çağlayan, sonra dalgalar halinde etrafa vuran sel en azından net bir hedef ve belirgin bir yön kazanmıştır artık. Bu andan itibaren, acımasızca kendi kendine saldıran, hiç dikkat etmeden sağlığını ve rahatını ezip geçen kendine özgü bir enerjiyle izleyeceği belli bir yaşam planı vardır Balzac’ın; on yıl içinde yüzyılın en cüretkâr eserini, normal şartlarda en az on kişinin ömür boyu çalışarak bitirebileceği <em>İnsanlık Komedyası</em>’nı tamamlayacak ve şehvetini dindiren, soylu bir kökenden geldiği için toplum içinde el üstünde tutulma isteğini tatmin edebilen ve milyonlarıyla onu yayıncılardan, gazetelerden ve gittikçe dayanılmaz hale gelen hızla kitap üretme zorunluluğundan kurtaracak bu kadının gönlünü fethedecek, onun kocası olacaktır.</p>
		<p>Zevzeklik etmekten keyif alıyormuş gibi görünmek, sürekli atıp tutmak Balzac’ın en dâhiyane taktiklerindendir, asıl sırlarını bunların ardında güvenle gizleyebilmektedir. Olağanüstü yüksek ücretler aldığını söyleyerek şişiniyorsa, genellikle bu ne kadar borçlu olduğunu belli etmemek içindir. Altın düğmeli ceketler giyip özel lüks arabalara biniyorsa bu, fırına aylık ekmek borcu olduğunu örtbas etmek içindir. Gautier ve George Sand’ı, yazarın ancak mutlak iffetle eserlerine heyecan ve gerilim kazandırabileceğini ateşli bir biçimde savunarak ikna ediyorsa, bunu kadınların gizlice ziyaretine geldiğinin duyulmaması için yapıyordur. Diğer romantiklerin ilişkilerini afişe ettikleri ve bütün okurları –olabildiğince teatral– aşk dramlarının her aşamasından, <em>avant</em>,<em> pendant ve après </em>(öncesinden, ilişkinin yaşandığı dönemden ve sonrasından) mutlaka haberdar etmek için her şeyi yaptıkları bir dönemde Balzac, örnek sayılabilecek bir gizlilik sağlamıştır. “Yabancı Kadın”la kişisel olarak karşılaştığı andan itibaren en yakın arkadaşlarına karşı bile mutlak bir suskunluğa gömülür. Sarhoşluğunun ilk günlerinde kız kardeşine yazdığı mektubun dışında, kimsenin yanında adını bile anmaz. Ne bir zamanlar <em>divine lettre</em>’i<em> princesse russe ou polonaise</em>’e (ilahî mektubu Rus-Polonyalı prensese) yollayan Zulma Carraud’nun ne Madam de Berny’nin ne de Castries düşesinin herhangi bir şeyden haberi olur. Balzac, Madam de Hanska’nın bütün mektuplarını, anahtarını hep yanında taşıdığı bir mahfazada saklar; <em>Séraphîta’</em>nın Madam de Hanska’ya ithaf edilişi o denli şiirsel, o denli belli belirsizdir ki, düklere, kontlara ve yabancı aristokrat beyefendi ve hanımefendilere yapılan binlerce ithafın yanında fark edilmez bile. Balzac’ın en yakın arkadaşları bile on yıl boyunca Madam de Hanska’nın varlığından haberdar olmazlar. Üstelik <em>İnsanlık Komedyası</em>’yla tüm dünyayı fethetme planını gururla ve sevinçle bildirirken, artık bütün itiraflarını kabul eden, bütün müsveddelerini saklayan ve onu “kölelik”ten kurtarıp bağımsızlığına kavuşturacak bu kadının varlığını ısrarlı, hünerli ve başarılı bir şekilde gizli tutar.</p>
		<p>Özellikle Cenevre’den döndükten kısa bir süre sonra yanına gittiği Madam de Berny’ye tek kelime bile etmeyecektir. Dilecta, Balzac’ın (kendi deyimiyle) bir <em>predilecta</em><a class="si-noteref epub-type_noteref" href="#f33" id="ref_f33">33</a> seçtiğini bilmemelidir. Balzac Madam de Berny’ye özenli davranması ve son âna kadar tek sırdaşı olduğu yanılsamasını yaşatması gerektiğinin farkındadır; çünkü Madam de Berny’nin sağlığı büyük bir hızla bozulmuş ve doktorlar Balzac’a, onun artık fazla yaşayamayacağı konusunda hiç şüphe kalmadığını bildirmiştir. Balzac bu yaşlı, düşkün kadınla kısa bir süre öncesine kadar nasıl sevgili olabildiğini bir türlü anlayamaz.</p>
		<blockquote>
			<p>Tekrar iyileşse bile –umarım iyileşir– bu üzücü değişimi yaşayıp yaşlandığını görmek bana yine de acı verirdi. Görünüşe bakılırsa, bu kadının, yaşamın ve zamanın yasalarına uzun yıllar boyunca süren başkaldırısının intikamını alıyor doğa, sanki bir seferde, tek bir vuruşla.</p>
		</blockquote>
		<p>Bir simge gibidir bu: Güneşin doğduğu saatte ay kaybolmaktadır. Balzac’ın bir kadını yaşamının tek efendisi yapmaya karar verdiği bir anda, ona her şeyini vermiş olan diğer kadın ölmektedir.</p>
		<p>Belki de Balzac’ın Madam de Berny’yi Cenevre’de geçen günlerin hemen ardından ziyaret etme nedeni suçluluk duymasıydı. Ondan uzaklaşsa bile onun bunu bilmemesi ya da anlamaması gerekiyordu. Gerilimlerden sonra duraksamanın yaşandığı bir andır bu. Onun nezdinde geçmişi, onun eşliğinde yürüdüğü karanlık, eğri, taşlı, dikenli yolları bir kez daha düşünebilecektir. Ama bundan böyle kendisini nihayet özgürlüğe, üne, servete, ölümsüzlüğe taşıyacak yeni bir yol açılmıştır önünde. Güçlenmiş, rahatlamış kararlı Balzac kendini işine verir.</p>
		<p>Sürekli olarak büyük bir baskı altında bulunan yaşamı boyunca Balzac, Cenevre’den döndüğünde olduğu kadar çok çalışmamış, çalışırken kendini hiç bu denli mutlu, bu denli mükemmel hissetmemiştir. Bu bir zafer, gerçek bir erkek olarak elde ettiği ilk zafer miydi, bu kadını kendisini hak eden birine verdiği ve hak eden birine söz verdiği konusunda ikna etme arzusu mu, yoksa Ukrayna’nın alacakaranlığında tekrar kaybolmadan önce, bir yıl içinde <em>épouse d’amo</em>ur’un (aşk eşi) peşinden gidebilecek kadar çok para kazanmaya ve o kadar çok parayı bir araya getirmeye dair büyük ölçüde ayağını yere basan, gerçekçi bir talep miydi? Hangisi olursa olsun, gösterdiği olağanüstü çabaların sonucunda Balzac, hiç bu yıl olduğu kadar verimli olmamıştır. Kaygılanan doktorlar onu kendine dikkat etmesi konusunda uyarırlar. Kaldı ki Balzac bile zaman zaman sağlığının bozulacağı korkusunu duymaktadır:</p>
		<blockquote>
			<p>Titremeye başladım, eserimin inşasını tamamlayamadan yorgunluğun, bitkinlik ve baygınlığın beni yenik düşürmesinden korkuyorum.</p>
		</blockquote>
		<p>Ama Balzac birbiri ardı sıra ve birbirinin yanı sıra yazar eserlerini. Hem de ne eserler!</p>
		<blockquote>
			<p>Hayal gücüm hiçbir zaman bu kadar farklı alanlarda hareket etmemişti.</p>
		</blockquote>
		<p class="gap">Bir yıl içinde Balzac <em>Langeais Düşesi</em>’ni bitirir, “yüz gece”de, hazirandan eylüle kadar <em>Mutlak Peşinde</em>’yi ve aynı zamanda ekimde <em>Séraphîta</em>’nın başlangıcını yazar, kasımda kırk gün içinde ölümsüz başyapıtı <em>Goriot Baba</em>’yı, aralıkta ve sonraki aylarda <em>Un Drame au Bord de la Mer </em>(Deniz Kıyısında Bir Dram),<em> Altın Gözlü Kız</em>,<em> Melmoth reconcilié </em>(Uzlaşmış Melmoth) ile <em>Otuz Yaşındaki Kadın</em>’ın yeni bölümlerini yazar ve zihninde <em>César Birotteau </em>ile <em>Vadideki Zambak</em>’ın taslaklarını hazırlar, imkânsız denebilirdi bunlara; ancak Balzac için sadece imkânsız olan değil, daha fazlası da mümkündür. Çünkü aynı zaman diliminde eski romanları üzerinde de çalışır; <em>Şuanlar</em>,<em> Tılsımlı Deri</em>,<em> Albay Chabert</em>’e yeni biçimler verir, Jules Sandeau ile birlikte bir tiyatro oyununa başlar, <em>Lettres aux écrivains français du 19ème siècle</em>’ini (19. Yüzyıl Fransız Yazarlarına Mektuplar) yazar, yayıncılarıyla mücadele eder, ayrıca “aşk eşi”ne beş yüz sayfalık mektuplarını ve günlüğünü büyük bir sadakatle tam zamanında yazar.</p>
		<p class="gap-twice">Edebiyatın Sisiphos’u Balzac her gün durmaksızın çalışmayı sürdürürken, Madam de Hanska İtalya’da mükemmel bir avarelik hayatı yaşar. Kafile seçkin otellerin birinden çıkıp diğerine yol alır, Madam de Hanska gezip tozar, boş boş dolaşır, portresini yaptırır, mağazalarda ne var ne yok alır; o güne değin Rusya’nın etki alanından hiç çıkmamış olan kültürlü bir kadın için Venedik, Floransa, Napoli’yi görmenin ne kadar muhteşem bir şey olduğu bellidir. Balzac’ın özlem duyduğu her şeye o sahiptir, hem de fazlasıyla, zamanı, boş zamanı ve parası vardır, sevinçlidir, mektuplarında da büyük aşkı uğruna bu <em>dolce far niente</em>’ye (keyifli avarelik) ara verip onun kollarına atılmak istediğine ilişkin en ufak bir iz bile yoktur. Öte yandan tüm ilişkileri boyunca Madam de Hanska’nın, Balzac’ın kişiliğinden çok mektuplarıyla ilgilendiği düşüncesine karşı koymak çoğu zaman pek de kolay değildir. Uğraşısı olmayan, boş gezen bu kadın –Balzac ne kadar sitem etmiştir bu konuda– Balzac’ın aşırı harcamalarını yalnızca zaman zaman, üstelik son derece cüzi miktarlarda karşılarken, hükümran edasıyla ondan sürekli bu biçimde haraç kesmektedir. Hanımefendi, yolculuğunun bütün bir yılı boyunca bütün istasyonlarda sadık ve itaatkâr <em>mujik</em>’inden mektup alabilmiştir.</p>
		<p>Bu mektupların biçimi ve samimiyeti zorunluluk gereği farklı olmak zorundaydı elbette. Alıcısı tarafından postaneden alınmak üzere gönderilen mektuplar, ister İtalyanlar tarafından sıkı bir sansüre tabi tutulduğu için olsun ister İsviçreli mürebbiyeye Paris’ten bu kadar çok mektup gelmesi umursamaz ve iyi niyetli Mösyö de Hanski gibi bir eşin bile dikkatini çekeceği için olsun, görünen o ki, Wierzchownia ya da Neuchâtel ya da Cenevre’ye olduğu gibi gizli mektuplar göndermek mümkün değildir. Bu nedenle Balzac’ın mektuplarını resmî olarak Madam de Hanska’ya göndermesi ve onları Mösyö de Hanski tarafından da okunacak şekilde düzenlemesi gerekmektedir. Yani samimi bir “sen” yerine saygıyla “siz”, “<em>göklerin meleği</em>”, “<em>aşk eşim</em>” yerine “Madam” der ve her seferinde büyük “Ukrayna mareşaline” ve Anna ile Matmazel Borel’e ve tüm kafileye selamlarının iletilmesi ricasını da kibarca eklemeyi unutmaz. Artık ölümsüz aşk yeminleri yoktur, artık “köle” gibi konuşma zorunluluğu yoktur – çok şükür. Balzac, Madam de Hanska’ya Cenevre’de kaldığı haftalar boyunca ona sanki sadece edebiyata ilgi duyan, yerinde eleştiriler yapan biri olduğu için derinden saygı duyduğu bir arkadaşıymış ve yaşamının tüm ayrıntılarını anlatmaya kendini sorumlu hissediyormuş izlenimini bırakan mektuplar yazar. Bunların amacı Balzac’ın, Cenevre’de geçirdiği haftalar boyunca tüm Hanski ailesine en azından mektuplar yoluyla onlarla ilişkisini sürdürme ihtiyacı duyacak kadar bağlandığı izlenimini yaratmaktır.</p>
		<p>Balzac, görünüşte boş sözlerle dolu satırların arasına sadece Madam de Hanska’nın anlayabileceği şifreler koyamazdı böylesine büyük ve deneyimli bir yazar olmasaydı. Sözgelimi Balzac İsviçre’nin doğal güzelliklerine duyduğu tutkudan söz ederken, Madam de Hanska bu tutkuyla kimin kastedildiğini pekâlâ anlamıştır. Böylece Madam de Hanska, sırlar ve tehlikelerle örülü bu çekici oyuna ikinci kez davet edilmiş olur. </p>
		<p>İtalya’ya, daha sonra da Viyana’ya yollanan bu mektupların tek amacı Mösyö de Hanski’yi, arkadaşlıklarının düşünsel düzlemde ve edebiyatla ilgili paylaşımlar temelinde olduğu konusunda kandırmak değil, aynı zamanda Madam de Hanska’yı da hâlâ tek aşkı olduğu ve ondan uzaktayken bile daima ona sadık kaldığı konusunda rahatlatmaktı. Görünen o ki, hâlâ hayatta olan kocasının üzerine yapılan bu garip nişandan sonra Madam de Hanska böyle bir şeyi Balzac’tan talep etmiş ya da Balzac da her zamanki pervasızlığıyla hemen eskisi gibi kimseyle ilişkiye girmeyeceğine söz vermişti; ne olursa olsun, Balzac’ın mektupları sadece günlerini değil, aynı zamanda gecelerini de ne kadar yalnız, ne kadar kapalı, ne kadar dünyadan uzak geçirdiğine ilişkin yeminlerle doludur. Sürekli olarak “münzevi yaşam”ını anlatır ve</p>
		<blockquote>
			<p> kimse benimki gibi mutlak bir yalnızlık çekmemiştir, </p>
		</blockquote>
		<p class="no-indent">ya da</p>
		<blockquote>
			<p>Denizin ortasındaki bir kaya kadar yalnızım. Ebedi çalışmam, hiçbir insanın kaldırabileceği cinsten değildir,</p>
		</blockquote>
		<p class="no-indent">diye yeminler eder. </p>
		<p>Ya da yine:</p>
		<blockquote>
			<p>Aşkını kazanmaya duyduğum bütün özlemle o kadın ne kadar yalnızsa ben de o kadar yalnız oturuyorum burada.</p>
		</blockquote>
		<p>Ancak ne yazık ki Madam de Hanska, Balzac’ın bu yeminlerine pek de inanıyor gibi görünmemektedir. Akıllı ve iyi bir gözlemci olan bu kadın, Balzac’ın mektuplarında anlattığı romantik ve coşkulu kadına ne kadar az benzediğini Cenevre’de keşfetmiştir. Balzac’ın hayal gücünü istediği her zaman nasıl kullanabildiğini bilmektedir, üstelik masallar anlatıp duran bu çekincesiz adamın yalanlarını kaç kez yakalamıştır ve belki de Cenevre’deki otel odasında gerçekleşen samimi buluşmalar onun, utangaç, deneyimsiz, aşk konusunda pek az tecrübesi olan bir münzeviden farklı olduğunu göstermiştir. Bütün bunlardan, Balzac’ın arkasından oldukça iyi bir haber alma servisinin işletildiği de açıkça anlaşılmaktadır. Belki de Madam de Hanska, Cenevre’den yola çıkan Balzac’la, oradaki Rus ve Polonya aristokrasisine iletilmek üzere selamlarını yollamıştı; işte bu Potocki ya da Kisselew çevrelerinden onun gerçekten sadece hasta Madam de Berny için üzülerek ve zamanını mutlak bir yalnızlık içinde çalışmalarını sürdürerek geçirip geçirmediği konusunda kendisine kuşkulu görünen haberler gelmiş olmalıdır. Balzac Paris’te haftada iki kez “Kaplanlar Locası”na, üstelik her defasında son derece güzel ve aynı zamanda tüm şehir tarafından tanınan aristokrat bir kadının gölgesinde gidip de fark edilmeyecek kadar ünlü olmayan biri değildir. “Zavallı kürek mahkûmu”nun Cassini Sokağı’ndaki evinin yanı sıra Batailles Sokağı’nda ikinci bir ev aldığı, Paris’in en büyük kuyumcusundan, kendisinin de kabul ettiği gibi bütün eserlerinden daha çok sözü edilen şu ünlü bastonunu 700 franka aldığı da saklı kalmaz. Madam de Hanska o kadar da budala olmadığını, aldatılmaya göz yummayacağını bir şekilde belli etmiş olmalıdır; çünkü Balzac’ın köşeye sıkıştığı açıkça bellidir. Balzac her defasında “vefasızlık ya da sadakatsizlik benim doğama aykırıdır” diyerek onu temin edecektir; resmî bir dille yazdığı mektuplarda arkadaşlık kisvesi altında söyleyecektir bunları, ama Madam de Hanska bunları hangi anlamda söylediğini anlayacaktır elbette. Balzac, Madam de Hanska’ya, onu rahatsız edebilecek olayların aktarılması ihtimaline karşı zekice önlemler alır: “Benim için bir anlam ifade ettiklerini, bana gelip gittiklerini söyleyerek övünen bazı kadınlar var. Ama hepsi yalandır bunların, hepsi iftira, hepsi abartı.” Duyduğu o derin yalnızlık duygusuyla Balzac kendini yalnızca müziğe vermiştir –“bende eksik olan, ama sizin son derece iyi bildiğiniz bir şiir sanatına özlem duyarak” (<em>Figaro</em>’dan bir aryayı hatırlayın: “O bunu anlayacaktır!”)–, hayır, bunun toplumla, dünyayla hiç ilgisi yoktur:</p>
		<blockquote>
			<p>Müzik dinlemek: Aşkın nesnesini daha içten sevmek anlamına gelir. Yani, gizli özlemleri şehvetle düşünmek, sevdiğin gözlerin ateşine bakmak ve sevdiğin sesi dinlemek.</p>
		</blockquote>
		<p>Ancak <em>châtelaine </em>(şatonun hanımefendisi), her şeyi bu kadar güzel ifade etmesine rağmen ya da belki de her şeyi bu kadar güzel değiştirerek anlatabildiği için <em>mujik</em>’e artık güvenmemektedir. Ve Balzac’la yalnızca güvene dayalı bir ilişki sürdürebileceğinden –saygın bir hanımefendi olan Madam de Hanska’nın en büyük korkusu onun tarafından gelebilecek bir saygısızlıktı– Balzac’ı huzursuz eden bir ihtiyatlıkla davranmaya başlamış olmalıydı. Yazla birlikte İtalya gezisi de tamamlanmış ve kafile kışı geçirmek üzere Viyana’ya gitmiştir. İlkbaharda Mösyö de Hanski, eşini yine kültürlü dünyanın ucundaki lanetli şatoya geri götürecektir, bundan sonra “kutup yıldızı”, Balzac’ın gökyüzündeki umut ışığı sonsuza dek kaybolacaktır. Yeni bir görüşme mutlaka gereklidir, içsel ilişkinin tazelenmesi ve ateşlenmesi için taze kana ihtiyaç vardır, Balzac bir kez kazandığı kadını tekrar kaybetmek istememektedir. Yaşamını ortaya koyduğu bu büyük oyunda en iyi kozu elinden kayıp gitmemelidir. Öyleyse hemen Viyana’ya! Bahanesi hazırdır. Bütün arkadaşlarına ve Mösyö de Hanski’ye yıllardır planladığı romanı <em>La Bataille </em>(Muharebe) için Aspern ve Wagram’daki muharebe meydanlarını mutlaka görmesi gerektiğini bildirir. Ancak sonbahar geçer, kış da geçer. Balzac yola çıkamaz. Aynı engel hep farklı şekillerde karşısına çıkar: henüz tamamlayamadığı bir romanı, öncelikle mutlaka alması gereken bir ücret, yenisine ve daha fazlasına zemin hazırlayabilmek için ödeyeceği bir borç. Ama sönmeye yüz tutan ateş iyice soğumasın diye, fırtınalar yaratan varlığıyla ateşi körüklemeden önce birbiri ardı sıra mektuplar yazar ve hep pek yakında gerçekleşmesi muhtemel bir karşılaşmadan söz ederek teselli verir.</p>
		<p>Talihsiz bir tesadüf yüzünden bu görüşme tehlikeye düşecek gibi olur. Temmuz sonunda Hanski kafilesi Viyana’ya döner ve Balzac, önceki yıl oraya gizlice mektup gönderme konusunda sorun yaşamadığı için, Mösyö de Hanski’nın okumasına uygun olmayan ateşli bir mektubu Madam de Hanska’nın postaneden alabileceği biçimde göndermesinin sorun yaratmayacağını düşünür. Bu kez “Madam”, resmî bir “siz”, “Mareşal” Mösyö de Hanski’ye saygılar, Matmazel Sévérine ile Henrietle Borel’e selamlar yoktur, aksine sel gibi akan ateşli sevgi sözcükleri vardır:</p>
		<blockquote>
			<p>Ah, meleğim, aşkım, hayatım, mutluluğum, hazinem, en değerli varlığım, bu zorunlu ayrılık ne kadar korkunçtu! Şimdi yüreğimden yüreğine hitap ederek yazabilmek ne büyük bir sevinç.</p>
		</blockquote>
		<p>Balzac’ın adeta sevinç ve yakarışlarla dolup taşarak 10 Ağustos’ta Viyana yakınlarındaki Baden’de bulunan Hanskilere geleceğini bildiren çılgın aşk mektubu işte böyle başlar.</p>
		<blockquote>
			<p>Rüzgâr gibi geleceğim sana, ama ne zaman, işte bunu önceden söylemem mümkün değil; çünkü oraya gelebilmek için olağanüstü büyük çabalar harcamam gerekiyor. Ama seni insanüstü bir şiddetle seviyorum.</p>
		</blockquote>
		<p>“Altı aydır biriken özlemin, aşkın” ardından nihayet “taptığı yüzü öpmeyi, sevdiği saçları hissetmeyi” istemektedir.</p>
		<p>Birlikte geçirecekleri üç gün ona “bin yıl yetecek kadar güç ve canlılık” kazandıracaktır.</p>
		<p>Ne yazık ki <em>chère blanche minette </em>(sevgili beyaz kedicik) ya da benzer samimi ifadeler içeren bu mektup şimdiye kadar her şeyden tamamen habersiz Mösyö de Hanski’nin eline geçer ve görünen o ki, hakkında pek de fazla bir şey bilmediğimiz epey sert bir sahne yaşanır. Çünkü burada içinde bulunduğu maddi sıkıntılar yüzünden seyahatini ertelemiş olan Balzac, yanlış anlaşılmaması gereken söz konusu aşk itirafını Madam de Hanska’ya göndermeye kendisini neyin sürüklediğini Mösyö de Hanski’ye açıklayabilmek için aniden kalemini eline alır. Her şeyin ortada olduğu düşünülürse, pek de kolay bir iş değildir bu. Ancak Balzac kadar yaratıcı, gerçekdışı olandan korkusu olmayan bir roman yazarı için uygun bir masal uydurmak hiç de zor olmayacaktır. Mektuplaşmanın başlangıcında Madam de Hanska’ya farklı elyazılarının nedeni olarak farklı ruh hallerini gösteren Balzac, bu kez de aynı cüretkârlıkla, aldatılmış öfkeli kocaya eğlenceli bir masal anlatır. Madam de Hanska,</p>
		<blockquote>
			<p>bu en saf varlık, bu küçücük çocuk, bu en ciddi, en eğlenceli, en akıllı, en aziz ve en filozof insan,</p>
		</blockquote>
		<p class="no-indent">bir akşam ona gülerek “gerçek bir aşk mektubunun nasıl olduğunu bilmek istediğini” söylemiştir. Balzac da buna gülerek şöyle karşılık vermiştir: “Monteran’ın Marie de Verneuil’e yazdığı mektup gibi”; bununla, <em>Şuanlar </em>adlı romanındaki iki temel figürün tarzındaki mektupları kastetmektedir; bunun üzerine masumca şakalaşmışlardır. Bu haylaz şakaları anımsayan Madam de Hanska Trieste’den şöyle yazmıştır: “Marie Verneuil’ü unuttunuz mu?” Bunun üzerine Balzac da ona gerçek bir aşk mektubu örneği göstereceğini hatırlatmış, bu türden iki mektubu Viyana’ya yollamıştır – büyük ihtimalle Mösyö de Hanski’nin büyük bir şaşkınlıkla saygısızlık olarak algıladığı mektuplar bunlardır.</p>
		<p>Ne de olsa, zeki bir adamın böyle bir açıklamaya inanacağını sanmak onu aptal yerine koymakla eşanlamlıdır. Ama Balzac’ın sonraki hamlesi çok daha ustacadır. Balzac, Madam de Hanska’nın ilk mektuptan hemen sonra –yani Mösyö de Hanski küçük düşürücü bu iki kanıtı bulmadan önce– kendisini hiddetle yanıtladığını anlatır:</p>
		<blockquote>
			<p>Bu aptalca şakanın sonuçlarından ötürü ne kadar sarsıldığımı hayal bile edemezsiniz. Şaka olsun diye gönderdiğim mektupların ilkine çok soğuk bir yanıt yazmış, ama ben ona ikinci bir mektup daha göndermiştim!</p>
		</blockquote>
		<p>Yani Balzac aldatılan kocaya onu aldattığını açıkça itiraf etmek ya da bir yanlış anlaşmadan ötürü özür dilemek yerine –gerçekten dâhiyane bir buluştur bu– bir centilmen olan Mösyö de Hanski’den ondan yana olmasını ve her şeyden habersiz, kimseyi yanına yaklaştırmayan masum Madam de Hanska’nın öfkesini yatıştırmak için kendisine yardımcı olmasını rica eder. Üstelik Madam de Hanska’nın Madam de Verneuil’li mektupla ilgili şakayı unutmuş olması, şakadan örnek olarak gönderilmiş olsa bile, bir aşk mektubunu okumayı kabalık, terbiyesizlik olarak gördüğünü de kanıtlamaktadır; ilginç bir mantık!</p>
		<blockquote>
		<p>Madam de Hanska’nın hoşgörüsü, ne kadar budalaca hareket ettiğimin ve onun ne kadar kutsal bir kadın olduğunun başlıca kanıtıdır. Bu beni teselli ediyor.</p>
		</blockquote>
		<p>Mösyö de Hanski (“bu şakadan ötürü arkadaşlığımızı hâlâ yitirmediysem”) iyi niyetle aracılık yaparak Madam de Hanska’ya <em>Études de Mœurs</em>’ün üçüncü cildi ile müsveddelerini verebilirdi belki. Ama Madam de Hanska ya da Mösyö de Hanski onursuz şakacının dostluk çağrısını uygunsuz bulmakta iseler,</p>
		<blockquote>
			<p>bu durumda lütfen kitapları ve müsveddeleri yakınız.</p>
		</blockquote>
		<p>Madam de Hanska özrünü kabul edecek olsa bile, bu soylu ruhlu kadını bir an için kızdırmış ya da kırmış olmaktan ötürü Balzac kendini asla affetmeyecektir.</p>
		<blockquote>
			<p>Kuşkusuz kaderim bu benim, sizi tekrar göremeyeceğim; ama emin olun, çok üzecek bu beni. Kaybettiğim için gözyaşı dökeceğim yürekten ilişkilerimin sayısı çok fazla değil çevremde.</p>
		</blockquote>
		<p>Balzac, Madam de Hanska’nın aldatılmış eşinden özür dilemek bir yana, şaşırtıcı bir kurnazlıkla ondan, eşiyle mektuplaşmasına ve dostluklarını, gölge düşmesine izin vermeden sürdürmesine göz yummasını rica eder.</p>
		<p>Mösyö de Hanski, Balzac’ın saçma sapan hikâyelerine inanacak kadar safiyane bir yapıya mı sahipti gerçekten? Yoksa nasıl olsa birkaç ay içinde karısıyla âşığı arasında binlerce mil olacağının bilinciyle kendine kuramsal teselliler bulmuştu? Ya da –bu daha olası görünüyor– değerli yazışmalardan ve “ölümsüz sevgili” rolünden vazgeçmek istemeyen Madam de Hanska kocasını hoşgörülü olmaya mı zorlamıştı? Bildiğimiz tek şey, Balzac’ın düzenlediği bu komediye karıkoca her ikisinin de iyi niyetle inanmış göründüğüdür. Mösyö de Hanski, Balzac’a (ne yazık ki günümüze kadar ulaşmayan) bir mektup yazmış ve Madam de Hanska da bu günahkârı bağışlama büyüklüğünü göstermiştir; bir ay sonra şunları yazabilecektir:</p>
		<blockquote>
			<p>Güzelliğinize duyduğum bütün saygıyla (Altesleri, Zatı Şahaneleri, Hazretleri, Ekselansları, Majesteleri’nde olduğu gibi G büyük harfle; Güzelliğiniz tüm bunları kapsamaktadır) yazışmalarımıza yeniden başlıyorum.</p>
		</blockquote>
		<p>Zavallı <em>mujik</em>, uzun bir süre debelendikten sonra, Wierzchownia Şatosu’nun lütufkâr hanımefendi ve beyefendisi tarafından yeniden kabul edilmiştir. Soylu efendilerini yine mektuplarıyla neşelendirmeye devam edebilecek ve yüce velinimeti Madam de Hanska’ya kendi küçük dünyasının olaylarını anlatabilecektir, hatta Hanski kafilesi tekrar Ukrayna’ya dönmeden önce onlara Viyana’da kısa bir nezaket ziyaretinde bulunmasına izin bile verilecektir.</p>
		<p class="gap-twice">Bizim de bildiğimiz gibi, pek de yanlış anlaşılmayan bu yanlış anlama, yalnızca durumu aşağı yukarı kurtaracak kadar açıklığa kavuşmuştur. Balzac artık Viyana’ya gidebilecektir ve şimdi gitmesi de gerekmektedir. Ancak kasım, aralık olur, ocak, şubat, mart ve nisan olur, hep yeni engeller çıkar, ama asıl büyük engel şudur: Balzac’ın seyahat edecek parası yoktur. Bir çalışma sevdalısı olarak kendisinin bile kavrayamadığı bir yoğunlukla, sabırla ve ilhamla çalışmıştır. <em>Goriot Baba</em>’yı<em>, </em>bu ölümsüz başyapıtı, ayrıca üç romanı, bir dizi kısa öyküyü tamamlamış ve bunlar sayesinde o güne kadarki en büyük başarısını elde etmiş ve en yüksek ücretleri almıştır. Ancak sağ elinin, yazı yazdığı elinin ısrarla ve kendinden geçmiş halde büyük bir hızla çalışarak biriktirdiklerini savurgan sol eli rastgele saçıp savurmaktadır. Madam de Hanska’ya yazdığı mektuplara bakılacak olursa, aslında hiç de kendisi için değil, Jules Sandeau için olan yeni evin ve mobilyalarının sadece küçük bir bölümü ödenmiştir. Kuyumcular, terziler, duvarcılar <em>Goriot Baba </em>ile altı kanatlı melek misali <em>Séraphîta</em>’nın gelirini önceden kendi aralarında bölüşmüşlerdir. Bir kez daha “beş aylık aşırı yoğun çalışma”yla bir aylık özgürlük satın alabilme hesapları boşa çıkmıştır ve şunları itiraf etmek zorunda kalır:</p>
		<blockquote>
			<p>Bu kadar acımasızca borçlanmayla köle gibi zincirlendiğim ve yerimden kımıldayamadığım, kendi yaşamımın kontrolünü elimde tutamadığım için onurumun kırıldığını hissediyorum.</p>
		</blockquote>
		<p>Ancak görünen o ki, onu köşeye sıkıştıran bu kez Madam de Hanska’dır. Çünkü Madam de Hanska, mülklerinin başına geri dönmek isteyen Mösyö de Hanski’yi ilkbahara kadar Viyana’da kalmaya ikna edebilmek için bin türlü bahane uydurmuş, bunu da ancak büyük bir çaba sonucunda başarabilmiştir. Nisan son tarihtir; ancak Balzac’ın <em>Séraphîta</em>’yı tamamladıktan hemen sonra kendisi için hazırladığı müsveddelerle birlikte seyahat arabasına bineceği sözüne güvenerek kocasından bir kez daha süreyi uzatıp mayısa kadar orada kalmalarını rica eder. Hep yeni nedenler ve gecikmeler öne süren bu güvenilmez adamı biraz daha beklemek mümkün değildir. Balzac hemen gelmezse, bu aşk öyküsü büyük ihtimalle nihayete ermiş olacaktır.</p>
		<p>Balzac daha uzun bir süre bekleyemeyeceğini anlar. Evlilik Mösyö de Hanski’nin ölümünden sonra yaşamının şansı olacağından, hiçbir şeyi esirgememelidir. <em>Séraphîta </em>gerçi satılmış ve rehin bırakılmıştır, ancak henüz tamamlanmamıştır. Ama bu önemli değildir, Viyana’da tamamlayacaktır. Parası yoktur, ama bu onun canını sıkmamaktadır. Cassini Sokağı’ndaki bütün gümüş takımları rehine bürosuna gönderir, yayıncılardan ve gazetelerden avans alır ve birkaç yeni senet imzalar. 9 Mayıs’ta Paris’ten ayrılır ve ayın 16’sında Viyana’ya varır.</p>
		<p>Balzac’ın Viyana’ya seyahati, dâhi Balzac’ın karakter özelliklerinin dikkate değer bir şekilde derinleşmesine yol açmıştır. Çok iyi organize olmuş, fazlasıyla bağımsız bir beynin ne tür akılsızlıklara kurban gidebileceğinin daha mükemmel bir örneği yoktur. Sıradan bir insanda dikkat çekmeyecek ya da gülünüp geçilebilecek bir zaaf, bir çocuksuluk, dünya bilgisi olsa olsa Shakespeare’le kıyaslanabilecek Balzac söz konusu olduğunda tuhaf görünecektir. Balzac, sanatçı olarak, <em>Goriot Baba </em>ile kendi sınırlarının ötesine geçmiştir; hatta o güne değin yalnızca inanılmayacak kadar çok çalışmasından huzursuzluk duyan, sadece buna öfkelenen en acımasız rakipleri bile, istemeseler de onun dehası karşısında saygı duymak zorunda kalırlar. Okur kitlesi onu saymakta, yayıncılar, gazeteler Balzac adının etkili olduğunu kabul etmektedir, bir romanının çıkacağı haberi bile romanın çok satması için yeterli olmakta ve bütün şehirlerden, bütün ülkelerden tebrikler yağmaktadır. Balzac, Avrupa’nın prensleri kadar büyük bir güç haline geldiğini görmezlikten gelemeyecektir artık.</p>
		<p>Ancak –Balzac’ın ışıltılar saçan beyninin gölgeli kısmıdır bu– bütün bu şöhretine, dünya çapında başarı yakaladığının farkında olmasına rağmen Balzac, çocukça hırslarının hâkimiyetindedir hâlâ, sahip olmadığı şeylerle insanları etkileme hevesindedir. Köylü delikanlı Balzac, aristokrat olarak değerlendirilmeyi, boğazına kadar borca batmış olsa da zengin bir adam gibi saygı görmeyi istemektedir. Balzac, Madam de Hanska’nın anlattıklarından Viyana sosyetesinin kendisini sabırsızlıkla beklediğini bilmektedir ve –Beethoven’a karşı tavırlarının gösterdiği gibi– dünyada hiçbir şeyin dalkavukluk yapmayan özgür ve güçlü bir deha kadar etkileyemediği aristokrat ve milyonerlerin karşısına onlardan biri olarak çıkmak gibi anlamsız ve uğursuz bir hırsa kapılmıştır. Esterhazy’ler, Schwarzenberg’ler, Lubomirsky’ler ve Lichtenstein’lar Mösyö de Balzac gibi birini sonuçta fakir, değersiz bir edebiyatçı olarak görmemelidir. Böylece Balzac –kendi deyimiyle– çok şık, ama aslında fazlasıyla sonradan görme bir hale bürünür. <em>Louis Lambert</em>’in<em>, Goriot Baba</em>’nın en gösterişli süs eşyalarından edinir kendine:</p>
		<blockquote>
			<p>Paris’te günün konusu olan bir baston, simyacılarımın benim için özel olarak gözlemevindeki optik uzmanlarına yaptırdığı olağanüstü bir tek camlı gözlük; ayrıca mavi frakımın üzerinde altın düğmeler, bir perinin elinden çıkmış gibi görünen düğmeler.</p>
		</blockquote>
		<p>Doğuştan bir Rzewuska’nın gelecekteki eşi –Balzac isteklerini hep zamanından önce gerçeklik olarak yaşar– Viyana’ya diğer ölümlüler gibi sıradan bir posta arabasıyla gelmeyecektir elbette. Kendini seyahat sırasında bir marki olarak tanıtan soylu Mösyö de Balzac kendisiyle ilgisi olmayan d’Entragues arması taşıyan özel bir saltanat arabası kiralar ve üniformalı bir hizmetkâr tutar; tam 5.000 franka mal olan, üstelik ne yazık ki Viyana’da kaldığı süre boyunca kimsenin fark etmediği bir aptallık. Yarısı otel odasındaki çalışma masasının başında, üçte biri pahalı seyahat arabasında geçen sıkıntılı tatil için cebinden tam 5.000 frank çıkmıştır ki, bunu karşılamak için Paris’teki zindanında yüzlerce, ama yüzlerce gece çalışmak zorunda kalacaktır.</p>
		<p>Hanskiler diplomatların kaldığı seçkin semtin üçüncü bölgesinde oturduklarından, Balzac için kendilerine yakın olan “Zur goldenen Birne” Oteli’nden bir oda seçmişlerdir. Kısa sürede belli olacağı üzere son derece garip bir seçimdir bu; çünkü Balzac’ın yatacağı yatakta Kont Rasumowski’nin sekreteri ve baldızı Kontes Lulu Türheim’ın gizli nişanlısı Charles Thirion kısa bir süre önce kendini vurmuştur, sağ elinde silah, sol elinde Balzac’ın bir romanıyla. Balzac daha ilk adımını atar atmaz, Viyana’da ne kadar ünlü ve tanrısallaştırılmış olduğunu öğrenir – üniformalı hizmetkâra ve sahte soyluluk armasına aslında hiç ihtiyacı yoktur. Balzac’ın Paris Faubourg Saint-Germain çevresinden ve nefret dolu arkadaşlarından duyduğu hakaretler burada telafi edilir. En seçkin aristokratlar onu şatolarında karşılamak için birbirleriyle yarışmaktadır, imparatordan sonra en önemli adam olan, Napoléon’un zafer kazanmış komutanı ve Avrupa’nın en güçlü diplomatı Prens Metternich (ayrıca Abrantés düşesi konusunda Balzac’ın selefi) yazdıklarının çok azını önemseyip okumasına rağmen, ünlü yazarı davet eder ve uzun sohbetleri sırasında ona hoş bir anısını anlatır; Balzac bu anıyı daha sonra tiyatro oyunu <em>Paméla Giraud’</em>nun temeli olarak kullanacaktır.</p>
		<p>Bu tarihsel soylu isimler kendisinin aristokratlık tutkusunu tatmin etmesine rağmen Balzac bütün davetlere gidemez; çünkü Madam de Hanska onu kendi çevresine sokar. Sadece Polonya soylularından yakın arkadaşları olan Lubomirskyler ile Lanskoronskilere <em>cavaliere servente</em>’ını (eşlikçisi ve arkadaşı) ara sıra ödünç verir. Kendisine bir <em>bedouk, </em>bir muska hediye eden –Balzac, batıl inanç ve derin bir saygıyla yaşamının sonuna kadar saklayacaktır bunu– oryantalist Baron Hammer-Purgstall ve büyük, saygın, ünlü Balzac’ın sadece ücretler ve para konusunda konuştuğunu duyunca bütün hayalleri suya düşen küçük şair Baron Zedlitz dışında hiçbir yazar ya da bilimadamıyla tanışmaz. Balzac bu günleri sarhoşluk içinde geçirmiştir. Adeta Napoléon gibi yurtdışında ilk kez edebiyat alanındaki başarılarının ve geldiği konumun sevincini yaşayıp görmüştür, üstelik bunu tam da kendisi için en önemli olan yüksek aristokrat çevrede yaşamıştır. Saygıyla andığı tüm bu isimler Balzac’ın önünde eğilmektedir. İnsanı baştan çıkarabilecek böyle bir atmosferde, öğleden sonraları “egemen sınıfı” seçkin bir tiyatro eseri olarak ortaya koyabilmek için çalışmaya sadakatle devam etmek ve öğle önceleri otel odasında bu kadar içrek, bu kadar mistik-dinsel, dünyayı reddeden bir eser olan <em>Séraphîta</em>’yı bitirmek Balzac gibi biri için bile zordur. Balzac bazı tashihleri tamamlar, tasarladığı romanı <em>La Bataille </em>için notlar alabilmek amacıyla Aspern ve Esslingen’deki birkaç savaş alanını ziyaret eder, Madam de Hanska’ya refakat ederek bol bol vakit geçirir, ama görünüşe göre Viyana, Neuchâtel ya da Cenevre gibi rahatsız edilmeden aşk saatleri yaşamaya uygun değildir. Yazdığı mektubun kocasının eline geçmesinin ardından, Madam de Hanska’nın çok dikkatli olması gerekmektedir ve Balzac’ın da namus bekçiliği konusunda iyi bir ünü olduğu söylenemez. Geri dönmeden önce Balzac, Madam de Hanska’ya melankolik bir edayla şunlan itiraf etmek zorunda kalır:</p>
		<blockquote>
			<p>Bize ait ne bir saat ne de bir saniyemiz var. Bu engeller beni öyle sıkıntıya sokuyor ki, inan bana, dönüşümü hızlandırmakla en iyisini yapmış olacağım.</p>
		</blockquote>
		<p>Bu “sıkıntı”nın yanı sıra Balzac’ın Viyana’dan ayrılışını hızlandıran en önemli neden, ödenmesi gereken faturalardır. Viyana’da kanuna aykırı olarak yayıncısı Werdet üzerine bir senet düzenlediği halde, Viyanalıların karşısına gösterişli bir biçimde çıktığı için cebindeki para gün geçtikçe azalmıştır. 4 Haziran’da, yola çıkacağı sırada oteldeki görevliye bahşiş bile veremeyecek durumdadır ve ne yazık ki Madam de Hanska’dan bir düka ödünç almak zorunda kalır. Her zaman olduğu gibi yine o çılgınca hızla hiç duraksamadan hemen Paris’e doğru yola koyulur ve yedi gün sonra oraya varır. Madam de Hanska’yı yedi yıllık bir zaman zarfında son görüşüdür bu. Yaşamöyküsü olarak tasarlanmış aşk öyküsünün asıl heyecanlı ve tutkulu ilk cildi böylece sona ermiştir ve Balzac edebiyat çalışmalarında yaptığı gibi, bu arada diğer daha acil ve daha cazip tasarılarıyla ilgilenmek için eserine yıllar sürecek bir ara verecektir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f33"><a class="si-backref" href="#ref_f33">33</a><span class="si-footnote-text">. Stefan Zweig, Balzac’ın Madam de Berny’ye taktığı Dilecta adıyla sözcük oyunu yapıyor. Pre– öneki “önde, ilk,” vb. demektir; bu durumda predilecta ise Dilecta’dan, yani Madam de Berny’den önce gelen, ilk Dilecta, vb. anlamlarına gelmektedir. (Ç.N.)</span></div>
	</div>
</body>
</html>