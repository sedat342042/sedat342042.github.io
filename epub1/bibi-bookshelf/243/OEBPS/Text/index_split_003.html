<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>��</title>
  <meta content="pdftohtml 0.36" name="generator" />
  <meta content="MEK" name="author" />
  <meta content="2010-09-29T18:47:16+00:00" name="date" />
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 5.000000pt; margin-top: 5.000000pt; }
</style>
</head>

<body>
  <p>belliydi. Mort, onu ne kadar iyi tanıyorum, diye düşündü. Her hareketi, sesinin her tonu, her cümlesi. Ve o da beni çok iyi tanıyor olmalı. Sonra, «Hayır,»</p>

  <p>dedi. «Ted'i de getirebilirsin. Bence bunun bir sakıncası yok.»</p>

  <p>«O halde dokuz buçukta. Marchman'de.» Amy öfkelenmekten vazgeçmiş gibiydi.</p>

  <p>«Kahvenin adı bu mu?»</p>

  <p>«Evet. Marchman.»</p>

  <p>«Pekâlâ. Dokuz buçukta ya da biraz önce. Önce ben gelirsem kapıya tebeşirle bir işaret yapacağım...»</p>

  <p>«... Ben önce gelirsem o işareti sileceğim.» Eski bir şakaydı bu. İkisi de hafifçe güldüler. Mort gülmenin bile kendine acı verdiğini farketti. Evet, birbirlerini çok iyi tanıyorlardı. Birlikte geçirilen yılların amacı da bu değil miydi? İnsan o yılların gerçekten sona erebildiğini ve erdiğini anladığı için böylesine acı çekmiyor muydu?</p>

  <p>Amy, «Yangın daha sonra çıksaydı,» diyordu. «Hiç olmazsa senin eşyaların kurtulurdu. Kül olan o müsvetteleri düşünmek bile istemiyorum, Mort. Herb, İki yıl önce yanmaz çekmeceler almanı önerdiğinde dediğini yapsaydın...»</p>

  <p>Mort, «Bence bu önemli değil,» diye karşılık verdi. «Yeni romanımın müsvettesi nasıl olsa burada.» Evet, on dört sayfalık saçmasapan bir şeydi! «Gerisini boşver. Yarın görüşürüz. Amy,...» Mort ağzını sıkıca kapattı. Karısına, «Seni seviyorum,» demek üzereyken kendini zor tutmuştu. Onlar boşanmışlardı. Amy'yi hâlâ seviyor muydu? Eğer öyleyse bunu söylemeye hakkı var mıydı?</p>

  <p>Bütün bunların yerine, «Olanlar için çok üzgünüm,» dedi.</p>

  <p>«Ben de öyle, Mort. Çok çok üzüldüm.» Amy tekrar ağlamaya başlamıştı. Mort bir kadının onu teselliye çalıştığını duydu. Herhalde Isabelle Fortin'di.</p>

  <p>«Biraz uyumaya çalış, Amy.»</p>

  <p>«Sen de öyle.»</p>

  <p>Mort telefonu kapattı ve ev birden ona her zamankinden daha sessizmiş gibi geldi. Yatak odasına giderek soyundu. Karyolaya uzanıp ellerini ensesinin altına soktu. Telefon... diye düşünüyordu. Derry'e giderken en azından iki yere telefon etmem gerekiyor. Greg Carstairs ve Herb Creekmore'a. Buradan yedide ayrılırsam o kadar erken saatte onları arayamam. Ama yoldaki bir kulübeden telefon edebilirim...</p>

  <p>Yan döndü. O akşam çabucak uyuyamayacağını sanıyordu. Ama sonra uyku siyah bir dalga gibi onu sardı. O uyurken biri ona bakmaya geldiyse bile bunu farketmedi.</p>

  <p>Saat altıyı çeyrek geçe çaldı. Mort yarım saat uğraşarak Bump'in ölüsünü evle göl arasındaki kumlu yere gömdü. Saat yedide planladığı gibi evden ayrıldı.</p>

  <p>Ancak on beş kilometre sonra Buick'de benzin kalmadığını farkederek Bill'in servis istasyonuna girdi. Yola çıkmadan önce benzini kontrol etmediği için kendine kızıyordu.</p>

  <p>Bir delikanlı Buick'in deposunu doldururken Mort da telefona gitti. Sol arka cebinden eski adres defterini çıkardı. Greg Carstairs'in numarasını çevirdi.</p>

  <p>Neyse ki adam daha işe gitmemişti.</p>

  <p>«Alo?»</p>

  <p>«Merhaba, Greg. Ben Mort Rainey.»</p>

  <p>«Merhaba, Mort. Derry'de olan olmuş, öyle mi?»</p>

  <p>Mort, «Evet,» dedi. «Televizyonda mı söylediler?»</p>

  <p>«Evet. Beşinci kanalda.»</p>

  <p>«Şey... ev nasıl gözüküyordu?»</p>

  <p>«Ne nasıl gözüküyordu?»</p>

  <p>Mort yüzünü buruşturdu. Ama bu haberi başkasından değil de Greg'den aldığına yine de memnun oldu. Uzun saçlı, uysal, eski bir hippiydi Greg. Karısı ve biri yedi, diğeri beş yaşında iki çocuğu vardı. Her zaman hafifçe gülümsemesine insan o kadar alışıyordu ki, gülümsemediği zamanlar onu çıplak sanıyordunuz.</p>

  <p>«Durum o kadar kötü demek?»</p>

  <p>Greg, «Evet,» dedi. «Ev bir roket gibi havalanmış olmalı. Çok üzüldüm, ahbap.»</p>

  <p>«Sağol. Şimdi oraya gidiyorum, Greg. Sana Mechanic Falls'dan telefon ediyorum.</p>

  <p>Ben yokken bana bir iyilik eder misin?»</p>

  <p>«Evin tahta kaplamalarını kastediyorsan, onlar...»</p>

  <p>«Hayır. Kaplamaları değil, başka bir şeyi kastediyorum. Şu son iki, üç gündür biri beni rahatsız ediyor. Bir deli. Altı, yedi yıl önce yazdığı bir hikâyeyi çaldığımı iddia ediyor. Ona hikâyemi çok önce yazdığımı ve bunu kanıtlayabileceğimi söylediğimde adeta çıldırdı. Bir daha karşıma çıkmayacağını</p>

  <p>umuyordum ama bende o şans nerede? Dün akşam kanepede uyurken, kedimi öldürmüş.»</p>

  <p>«Bump'ı mı?» Greg biraz şaşırmış gibiydi. Bu bir başkasının şaşkınlıkla avaz avaz bağırmasına eşitti. «Bump'\ mı öldürdü?»</p>

  <p>«Evet, öyle.»</p>

  <p>«Bunu Dave Newsome'a haber verdin mi?»</p>

  <p>«Hayır, istemiyorum. Mümkün olursa bu sorunu ben çözümleyeceğim.»</p>

  <p>«Bu adam barışçı bir insana benzemiyor, Mort.»</p>

  <p>Mort, «Bir kediyi öldürmek başka,» dedi. «Bir adamı öldürmek başka. Ve onunla Dave'den daha iyi başa çıkabileceğimi düşünüyorum.»</p>

  <p>Greg, «Belki de haklısın,» diye karşılık verdi. «Dave yetmişine basalı biraz ağırlaştı. Senin için ne yapabilirim, Mort?»</p>

  <p>«Bir kere... o adamın nerede kaldığını öğrenmek istiyorum.»</p>

  <p>«Adı nedir?»</p>

  <p>«Bilmiyorum. Bana gösterdiği hikâyedeki ad John Shooter'dı. Ama daha sonra kurnazlığa kalktı ve bana bunun bir takma ad olabileceğini söyledi. Bence de öyle. Daha çok takma ada benziyor. Her neyse... Ama yakında bir motelde kalıyorsa herhalde bu adı kullanmıyor.»</p>

  <p>«Nasıl biri?»</p>

  <p>«Bir seksen boyunda, kırk beş yaşlarında. Açık havada çok dolaşmış birine benziyor. Yüzü güneşten yanmış. Gözlerini kısmaktan iki yanda çizgiler belirmiş.</p>

  <p>Ağzının iki yanından kırışıklar çenesine doğru iniyor.»</p>

  <p>Mort bunları söylerken John Shooter’ın suratı gözlerinin önünde belirdi. Yazarın tüyleri diken diken olmuştu, hafifçe titredi. Yine içinden bir ses, ya bir hata yapıyorsun ya da Greg Carstairs'i özellikle yanıltıyorsun, diye fısıldadı.</p>

  <p>Shooter gerçekten tehlikeli bir adam. Bunu anlaman için Bump'ın ölüsünü görmene de gerek yoktu. Dün öğleden sonra. Shooter’ın gözlerine baktığın zaman anladın.</p>

  <p>O halde neden şimdi kovboyluğa kalkışıyorsun?</p>

  <p>Buna daha başka, kalın bir ses tehlikeli bir kesinlikle cevap verdi. Çünkü...</p>

  <p>Nedenleri var... Hepsi bu kadar.</p>

  <p>İlk ses endişeyle, yani ona bir zarar mı verecek? Mesele bununla mı ilgili?</p>

  <p>Adamı tartaklamak niyetinde mi?</p>

  <p>Greg kuşkuyla, «Bu tarif civardaki çiftçilerin yarısına uyuyor,» dedi.</p>

  <p>Mort, «Onu tanımanı sağlayacak birkaç ayrıntı daha var,» diye belirtti. «Bir kere güneyli. Konuşmasından hemen anlaşılıyor. Sonra geniş kenarlı siyah bir şapka giyiyor. Fötr sanırım. Şapkanın tepesi yuvarlak. Quaker'ların şapkalarını</p>

  <p>andırıyor. Eski bir Ford steyşını var. Bin dokuz yüz altmışlardan kalma. Mavi.</p>

  <p>Arabanın plakası Mississippi'den alınmış.»</p>

  <p>«Pekâlâ. Bu daha iyi. Ben bir soruştururum. Adam buralardaysa, elbet bir bilen çıkar. Yılın bu mevsiminde diğer eyaletlerin plakaları hemen dikkati çeker.»</p>

  <p>«Biliyorum.» Mort'un aklına ansızın başka bir şey daha geldi. «İşe Tom Greenleaf'le konuşarak başlayabilirsin. Dün bu Shooter denen adamla göl yolunda konuşurken Tom jipiyle oradan geçti. Bize el salladı. Biz de ona karşılık verdik. Tom onu iyice görmüş olmalı.»</p>

  <p>«Pekâlâ. Saat onda kahve için Bowie'ye uğrarsam Tom'u da görebilirim.»</p>

  <p>Mort, «Adam o dükkâna da gitmiş,» diye açıkladı. «Bunu biliyorum. Çünkü cep kitaplarının durduğu raflardan söz etti. Şu eski tarz raflardan.»</p>

  <p>«Onun izini bulursam ne yapayım?»</p>

  <p>Mort, «Hiçbir şey yapma,» dedi. «Ben seni bu gece ararım. Yarın gece buradaki eve dönmüş olurum. Aslında Derry'de ne yapacağımı da bilmiyorum. Herhalde küllerin arasında dolaşacağım.»</p>

  <p>«Ya Amy?»</p>

  <p>«Onun sevgilisi var.» Mort soğuk bir tavırla konuşmamaya çalışmıştı ama başarılı</p>

  <p>olduğunu da pek sanmıyordu. «Amy'nin bundan sonra ne yapacağına ikisi birlikte karar verecekler sanırım.»</p>

  <p>«Ah. Çok üzgünüm.»</p>

  <p>«Boşver.» Mort benzin pompalarına doğru baktı. Delikanlı Buick'in deposunu doldurmuş, şimdi arabanın ön camını temizliyordu.</p>

  <p>«O adamla yalnız başına konuşacaksın... Bunu gerçekten yapmak istediğinden emin misin?»</p>

  <p>Mort, «Evet,» dedi. «Öyle sanırım.» Sonra duraksadı. Aniden Greg'in kafasından geçenleri anladı. Greg büyük bir olasılıkla, siyah şapkalı köylüyü bulur ve Mort da bunun sonucu olarak yaralanırsa, beni sorumlu tutarlar, diye düşünüyordu.</p>

  <p>«Dinle, Greg. Ben adamla konuşacağım zaman, istiyorsan sen de gelebilirsin.»</p>

  <p>Greg rahatladı. «Evet. Öyle yapabilirim.»</p>

  <p>Mort, «Adam kanıt istiyor,» dedi. «Onun için bunu sağlamalıyım.»</p>

  <p>«Ama elinde kanıt olduğunu söyledin ya.»</p>

  <p>«Evet ama adam sözümü kabul etmedi. Herhalde yakamı bırakması için kanıtı gözüne sokmam gerekecek.»</p>

  <p>«Ya...» Greg düşündü. «Adam gerçekten deli değil mi?»</p>

  <p>«Evet. Hem de nasıl!»</p>

  <p>«Pekâlâ. Onu bulmaya çalışırım. Bu gece beni ara.»</p>

  <p>«Olur. Ve sağol, Greg.»</p>

  <p>«Bir şey değil. Değişiklik, dinlenmek kadar iyidir.»</p>

  <p>«Evet, öyle derler.»</p>

  <p>Mort telefonu kapatarak arabasının yanına döndü. Benzin istasyonunda çalışan delikanlıya para verdi. Çocuk Mort'a çekingence gülümsedi. «Acaba bana bir imza verir misiniz, Bay Rainey? Bende bütün kitaplarınız var.»</p>

  <p>Mort yine Amy'yi hatırladı. Karısı imza meraklılarından ne kadar nefret ederdi!</p>

  <p>Hatta evliliklerinin sonlarına doğru onun, beni seviyorsan bu insanların senden imza istemelerine neden bir son vermiyorsun, diye düşündüğünü de sezmişti.</p>

  <p>Mort delikanlının uzattığı kâğıdı imzalayarak arabasına bindi. Derry'e doğru yola çıktı.</p>

  <p>Mort Rainey menajeri, Herb Creekmore'a Augusta'dan telefon etti. Onun daha bürosunda olmayacağını biliyordu. Neyse ki Herb'i apartmanında yakalayabildi.</p>

  <p>«Merhaba, Herb,» dedi. «Sana Augusta'dan telefon ediyorum. Boşanmam kesinleşti.</p>

  <p>Derry'deki evim dün gece kül oldu. Delinin biri kedimi öldürdü. Ve burası buz gibi. Ne eğlenceli değil mi?»</p>

  <p>Herb şaka yapıldığından kuşkulanan bir adamın ölçülü tavırlarıyla «Mort?» diye mırıldandı.</p>

  <p>Yazar, «Emrinizdeyim,» dedi.</p>

  <p>«Evine ne oldu dedin?»</p>

  <p>«Söyleyeceğim. Ama son defa. Gerekiyorsa not al. Çünkü donarak bu telefona yapışmadan arabama dönmek niyetindeyim.» John Shooter ve onun suçlamasıyla başladı, Amy'yle bir gece önce yaptığı telefon konuşmasını anlatarak sona erdirdi.</p>

  <p>Herb, Derry'deki evde çok kalmış ve Mort'la Amy'nin boşanmalarına da çok üzülmüştü. Mort'a, «Sence evi Shooter mı yaktı?» diye sordu. «Tabii kedinin sen uyanmadan biraz önce öldürülmüş olması önemli ama...»</p>

  <p>Mort, «Bu işi Shooter yapmış olabilir,» dedi. «Bu olasılığı da gözönüne alıyorum. Ama evi yaktığına pek inanmıyorum. İnsanın bir dergiyi ortadan kaldırmak için yirmi odalı bir evi yakması pek de akıl alacak bir şey değil.</p>

  <p>Ancak... hikâyesini çaldığıma gerçekten inanıyor, Herb. Yani bu bakımdan hiçbir kuşkusu yok. Ona kanıt gösterebileceğimi söylediğimde, 'Haydi bakalım, beni biraz eğlendir,' dermiş gibi bir tavır takındı.»</p>

  <p>«Ama... yine de polise haber verdin değil mi?»</p>

  <p>Mort, «Evet,» dedi. «Onları bu sabah aradım.» Bu doğru değildi ama tam bir yalan da sayılmazdı. Ne de olsa Greg'le konuşmuştu. Zarif kıyafetlerle New York'taki apartmanında oturan Herb'e, bu işi kendi başına halledeceğini söylerse menajeri onu anlayamayacaktı. İyi bir dosttu. Ama tam anlamıyla uygar bir kentliydi.</p>

  <p>Herb rahatladı. «Bak, işte bu iyi. Türlü derdin arasında bir de Mississippi'li bir psikoyla uğraşamazsın. Adamı bulurlarsa ne yapacaksın? Seni rahatsız etmekle mi suçlayacaksın?»</p>

  <p>Mort, «Onu bu oyunu bırakıp güneye dönmesi için ikna etmeye çalışacağım,» dedi.</p>

  <p>«Bunu nasıl yapacaksın?»</p>

  <p>«Senin yardımınla. Sende dosyam var değil mi?»</p>

  <p>«Evet ama...»</p>

  <p>«O dosyadan Ellery Queen'in dergisinin Haziran 1980 sayısını çıkarıp bana yollamanı istiyorum. 'Ekme Mevsimi' o sayıda çıkmıştı. Bendeki dergi yangında kül olduğuna göre...»</p>

  <p>Herb sakin sakin, «Bende o dergiden yok,» diye açıkladı.</p>

  <p>«Yok mu?» Mort gözlerini kırpıştırdı. İşte bu aklına hiç gelmemişti. «Neden?»</p>

  <p>«Çünkü ben 1980'de senin menajerin değildim. Senin için sattığım her şeyin en azından bir kopyası bende var. Ama 'Ekme Mevsimi' senin sattığın hikâyelerden biri.»</p>

  <p>«Kahretsin!»</p>

  <p>Herb, «Üzgünüm,» dedi. «Ama istersen Ellery Queen dergisine telefon edebilirim.</p>

  <p>Onlarda eski sayılar olmalı.»</p>

  <p>Mort minnetle, «Bunu yapar mısın?» diye sordu. «Çok iyi olur.»</p>

  <p>«Bu konuyu hemen halledeceğim. Yalnız...» Herb durakladı.</p>

  <p>«Yalnız ne?»</p>

  <p>«Hikâyeyi eline alır almaz o adamın karşısına yalnız başına dikilmeyeceğine söz vermelisin.»</p>

  <p>Mort hemen, «Söz veriyorum,» dedi. Yine yalan söylüyordu ama Greg onunla birlikte gelecekti ya!</p>

  <p>Herb, «Pekâlâ,» diye mırıldandı. Sonra da çekine çekine sordu. «Amy'ye sevgilerimi göndermemin bir sakıncası yok ya?»</p>

  <p>«Tabii yok. Bunu ona söylerim.»</p>

  <p>«İyi. Haydi, Mort, arabana bin de şu soğuk rüzgârdan kurtul. Islığını buradan duyuyorum. Herhalde dondun.»</p>

  <p>«Neredeyse. Tekrar teşekkür ederim, Herb.» Mort telefonu kaparken suratında düşünceli bir ifade vardı. Buick'te benzin olmadığını unutmuştu. Ama bu önemli değildi. Ancak Herb Creekmore'un 1982'de menajerliğini üzerine aldığını unutması</p>

  <p>önemli sayılırdı. Bir an, fazla baskı altındayım, diye düşündü.</p>

  <p>Kafasının derinliklerinde saklanan o kalın ses aniden, ya o hikâyenin çalınması, dedi. Belki bunu da unuttun.</p>

  <p>Mort gülerek arabasına gitti. Yaşamı boyunca Mississippi'ye bir kez bile gitmemişti. Şu ara yazı yazamıyordu ama yine de hırsızlık etmeyi düşünmüyordu.</p>

  <p>Motoru çalıştırırken kendi kendine, insanın kafası zaman zaman ne oyunlar oynamaya kalkışıyor, dedi.</p>

  <p>Mort Rainey, Amy ve Ted Milner'la Derry'deki evin kalıntılarının etrafında dolaşırken acı gerçeği iyice kavradı. Portland'lı Amy Dowd'la olan evliliği kesinlikle sona ermişti.</p>

  <p>Marchman kahvesindeki karşılaşmaları oldukça iyi geçmişti. Amy ona sarılmıştı. O</p>

  <p>da eski karısına. Ama Amy'yi dudaklarından öpeceği sırada kadın ustalıkla başını</p>

  <p>çevirmişti. Mort'un dudakları yanağına gelmişti o zaman.</p>

  <p>Saçlarını yine fönletmiş olan Ted Milner köşedeki bir masaya oturmuş onlara bakıyordu. Piposu elindeydi. Mort son üç yıl boyunca gittikleri partilerde Ted'i hep bu pipoyla görmüştü. Hatta, galiba daha olgun görünmek için pipo içiyor, diye düşünmüştü. Şimdi de kendi kendine, kaç yaşında, diye sordu. Tam olarak kestiremiyorum. Ama Amy otuz altısında. Şık blucin ve gömlekler giymeye meraklı</p>

  <p>Ted ise karımdan en aşağı dört yaş küçük olmalı. Acaba Amy on hatta beş yıl sonra başının derde gireceğinin farkında mı?</p>

  <p>Sonra Mort, «Yeni bir şey var mı?» diye sordu. Amy olmadığını söyledi. Ve Ted konuşmaya başladı. İngilizceyi hafif güneyli aksanıyla konuşuyordu. «İtfaiye müdürüyle Derry Polis Merkezinden bir başkomiser bizimle yangın yerinde buluşacak. Sana birkaç soru sormak istiyorlar, Mort.»</p>

  <p>«İyi ya...»</p>

  <p>Birer kahve içtikten sonra yangın yerine gittiler. Mort, Amy'ye John Shooter'dan da, kediden de, dergiden de söz etmedi.</p>

  <p>İtfaiye müdürüyle dedektif onları bekliyorlardı. Yazara daha çok düşmanı olup olmadığını sordular. Mort'a kalsaydı John Shooter'dan hiç söz etmeyecekti. Ama Amy'nin bu konuyu açacağını biliyordu. O yüzden John Shooter'la ilk kez nasıl karşılaştıklarını anlattı.</p>

  <p>İtfaiye müdürü Wickersham, «Adam çok mu öfkeliydi?» dedi.</p>

  <p>«Evet.»</p>

  <p>Dedektif Bradley de, «Derry'e gelerek evinizi yakacak kadar mı?» diye sordu.</p>

  <p>Yazar suçlunun Shooter olmadığından emindi. Ama onlara o deliyle aralarında geçenleri, kedinin ölümünü anlatmak istemiyordu. Tekrar yalan söyleme vaktinin geldiğine karar verdi. «Belki başlangıçta o kadar öfkeliydi. Ama iki hikâyenin birbirlerine çok benzediğini gördüğüm zaman benimkinin yayın tarihine baktım.»</p>

  <p>Bradley, «Adamın hikâyesi hiç basılmamış mı?» dedi.</p>

  <p>«Hayır. Basılmadığından eminim. Sonra dün ona hikâyeyi ne zaman yazdığını</p>

  <p>sordum. '1982'de' dedi. Oysa benim hikâyem 1980'de yayınlanmıştı. Anlayacağınız onu yakaladım.»</p>

  <p>Wickersham, «Onu yakaladığınızı siz de anlıyorsunuz, biz de Bay Rainey,» dedi.</p>

  <p>«Ama o anladı mı bakalım?»</p>

  <p>Mort başını salladı. «Evet. Tabii anladı.»</p>

  <p>Ted söze karıştı. «Ne yaptı o zaman?» Mort ona hafif bir öfkeyle baktı.</p>

  <p>«Çıkıp gitti. 'İnanılmayacak bir rastlantı gibi,' bir şeyler söyledi. Sonra peşinden birileri kovalıyormuş gibi arabasına atlayarak uzaklaştı.»</p>

  <p>Bradley not defteriyle tükenmez kalemini çıkardı. «Arabası ne modeldi, Bay Rainey? Ya plakası?»</p>

  <p>Mort, «Araba Ford'du,» dedi. «Ama plaka konusunda size yardımcı olamayacağım için üzgünüm. Yalnız arabada Maine plakası olmadığından eminim...» Omzunu silkerek özür diliyormuş gibi bir tavır takınmaya çalıştı. Ama konuşmanın gidişi onu kaygılandırmaya başlamıştı. Çünkü herkese başka başka hikâyeler anlatmaya başlamıştı. Çabucak ekledi. «Herhalde Shooter geldiği yere gidiyor şimdi.»</p>

  <p>Başkomiser Bradley, «Herhalde,» dedi. «Ama ben bu ipucunu izlemek niyetindeyim, Bay Rainey. Belki o adamı yanıldığına ikna ettiniz Ama bu onun yanınızdan dostça duygularla ayrıldığı anlamına gelmez. Belki de öfkeyle buraya geldi ve evi yaktı. Sırf size kızdığı için. Sizce bu mümkün değil mi?»</p>

  <p>Mort, hayır, değil, diye düşündü. Evi yakmak isteseydi, Bump'ı Derry'e doğru yola çıkmadan önce öldürürdü. Ne de olsa o geri dönmeden uyanabilirdim. Kediyi daha önce öldürseydi kan kurumuş, Bump'ın vücudu katılaşmış olurdu. Ama böyle olmadı. Ancak bunu söylemem de imkânsız. İstesem bile yapamam. Bir kere Bump'in öldürüldüğünü bu kadar süre neden sakladığımı merak ederler. Herhalde deli olduğumdan da kuşkulanırlar.</p>

  <p>Sonra, «Herhalde...» dedi. «Ama ben o adamla karşılaştım. Bana ev yakacak bir tipmiş gibi gelmedi.»</p>

  <p>Wickersham, «Ev yakacak ya da yakmayacak bir tip yoktur, Bay Rainey,» dedi.</p>

  <p>«Türlü tipte kundakçı vardır. Bana inanın.»</p>

  <p>«Eh...»</p>

  <p>Bradley elinde not defteri bekliyordu. «Mümkünse bana araba konusunda biraz daha bilgi verin. Eyalet polisine durumu bildireceğim.»</p>

  <p>Mort birdenbire biraz daha yalan söylemeye karar verdi. «Dört kapılı bir arabaydı. Bu kesin.»</p>

  <p>«Evet. Dört kapılı bir Ford. Yılı?»</p>

  <p>«Galiba bin dokuz yüz yetmiş modeliydi. Plaka açık renkti. Florida plakası</p>

  <p>olabilir. Tabii bu bakımdan yemin edemem ama öyle sanıyorum.»</p>

  <p>«Tamam. Ya adam?»</p>

  <p>«Orta boyluydu. Sarışındı. Gözlüklüydü. Vaktiyle John Lennon'un taktığı tipte yuvarlak, tel çerçeveli bir gözlük takmıştı.»</p>

  <p>Amy birden atıldı. «Bana şapkası olduğunu söylemedin mi?» Mort dişlerini sıkarken hafif bir çatırtı oldu. Ama sonra nazik nazik, «Evet,» dedi. «Doğru.</p>

  <p>Bunu unutmuşum. Koyu gri ya da siyah bir şapka. Daha çok kasketi andırıyordu.»</p>

  <p>«Pekâlâ.» Bradley defterini kapattı. «Bu da bir başlangıç sayılır.» Mort sordu.</p>

  <p>«Bazı gençler eğlenmek için evi yakmış olamazlar mı?»</p>

  <p>Wickersham başını salladı. «Olabilir. Ama diğer olasılıkları da gözönüne almalıyız.»</p>

  <p>Ted, «Bilmek istediğiniz başka bir şey var mı?» diyerek kolunu Amy'nin omzuna attı.</p>

  <p>Wickersham'la Bradley birbirlerine baktılar. Sonra başkomiser, «Sanmıyorum,»</p>

  <p>dedi. «Hiç olmazsa şimdilik.»</p>

  <p>Ted, «Bunu şu nedenle sordum,» diye açıkladı. «Amy'yle Mort'un sigorta müfettişiyle konuşmaları gerekecek. Belki ana şirket de bir araştırmacı</p>

  <p>gönderecek.»</p>

  <p>Genç adamın güneyli aksanı gitgide Mort'un sinirine dokunuyordu.</p>

  <p>İtfaiye müdürüyle başkomiser, Amy ve Mort'un ellerini sıkarak olaya çok üzüldüklerini belirttiler. Sonra üçünü yangın yerinde bırakarak oradan ayrıldılar.</p>

  <p>Mort birdenbire, «Bütün bu olanlar yüzünden çok üzgünüm, Amy,» dedi. Kadın ona şaşkınlıkla baktı. Sesindeki bir şey onu şaşırtmıştı. Belki de bu sadece içtenlikti. Yazar ekledi. «Bütün bu olanlar için. Gerçekten üzgünüm.»</p>

  <p>Amy usulca, «Ben de öyle,» diyerek onun eline dokundu.</p>

  <p>Ted ciddi ciddi, «Ben de öyle,» diye atıldı ve Amy de ona döndü. Mort o anda bu adamı memnunlukla boğabilirdi. Gözleri yuvalarından uğrayarak optik kordonlarının ucunda sallanıncaya kadar boğazını sıkabilirdi.</p>

  <p>Şimdi evin batı tarafından sokağa doğru yürüyorlardı. Evle Mort'un çalışma odasının yaptığı dik açı buradaydı. Biraz ileride de Amy'nin çiçek bahçesi vardı. Mort aniden duraksadı. Hikâyeleri hatırlamıştı. O hikâyeyi. Ondan, «Ekme Mevsimi» diye de söz edilebilirdi. «Gizli Pencere, Gizli Bahçe,» diye de. Ama aslında bunlar birbirinin aynıydı. Mort başını kaldırdı. Artık mavi gökyüzünden başka görülecek bir şey yoktu. Ama, dün geceki yangından önce burada bir pencere vardı, diye düşünüyordu. Çamaşırlığın yanındaki küçük odanın penceresi. Amy orada hesaplara bakar, günlük defterine bir şeyler yazar ve gerekli yerlere telefon ederdi. Birden karısının sesini duyar gibi oldu. Evdeki en güzel oda bu.</p>

  <p>Hiç olmazsa benim için. Çünkü oraya hemen hemen benden başka hiç kimse girmiyor.</p>

  <p>Odanın gizli bir penceresi var... gizli bir bahçeye bakıyor.</p>

  <p>«Mort?» Konuşan Amy'ydi. Yazar bir an karşılık veremedi. Hafızasındaki sesle şimdiki birbirine karışmıştı. Yoksa çıldırmaya mı başlıyordu? Kadın ısrar etti.</p>

  <p>«Mort? İyi misin?» Sinirli sinirli kolunu çekiştiriyordu.</p>

  <p>«Evet.» Mort bir an durdu, sonra da çabucak ekledi. «Hayır. Doğrusunu istersen biraz hasta gibiyim.»</p>

  <p>Ted, «Belki kahvaltı dokundu,» diye fikrini açıkladı. Amy dönüp ona baktı. Bu bakış Mort'u biraz olsun rahatlatmıştı. Çünkü hiç de dostça bir bakış değildi bu.</p>

  <p>Kadın biraz kızgınlıkla, «Kahvaltı neden dokunsun?» diye söylendi. Sonra da yangın yerini işaret etti. «Neden bu. Buradan hemen gidelim.»</p>

  <p>Ted, «Sigortacılar öğleyin gelecekler,» diye hatırlattı.</p>

  <p>Amy, «Eh, daha bir saatten fazla zamanımız var.» dedi. «Senin evine gidelim, Ted. Ben de kendimi o kadar iyi hissetmiyorum. Biraz oturmak istiyorum.»</p>

  <p>«Pekâlâ.» Ted, bana öyle bağırman gerekmezdi, dercesine hafif bir sitemle konuşmuştu. Bu da Mort'un hoşuna gitti. O yüzden de hiç itiraz etmeden diğerleriyle birlikte Ted Milner'ın evine gitti.</p>

  <p>Mort, Amy'yle Ted'in ne düşündüklerini bilmiyordu. Ama kendisi ne düşündüğünün farkındaydı. Çıldırıyor muyum? Yoksa aklım başımda mı? Tabii başımda. Amy oda hakkında böyle söylediydi. Ama Shooter nereden biliyordu? Galiba bunu ona sormam gerekecek. Ona, 'O hikâyenin adını nereden buldun?' diyeceğim.</p>

  <p>Mort, Ted'in uzattığı kahveyi almayarak onun yerine bir gazoz içti. Böylece midesi biraz yatışmıştı.</p>

  <p>Amy ona, «Geceyi Derry'de mi geçireceksin?» diye sordu.</p>

  <p>«Hayır. Sigortacılarla işimiz biter bitmez geri döneceğim. Bir sorun çıkarsa beni arayabilirler. Ya da sen telefon edersin.» Amy'ye gülümsedi.</p>

  <p>Kadın da gülerek onun eline dokundu. Bu Ted'in hiç hoşuna gitmedi. Kaşlarını</p>

  <p>çatarak pencereden baktı ve piposuyla oynamaya başladı.</p>

  <p>Konuşmayı, evi sigortalayan Don Strick'in bürosunda yaptılar. Birleşik Sigorta Şirketinin müfettişlerinden Fred Evans adlı biri de bu görüşmeye katıldı. Yangın konusunda uzmandı. Evans bir gece önce elinde fenerle evin kalıntılarını iyice incelemişti.</p>

  <p>Mort, Evans'tan oldukça hoşlanmıştı. Adam yazarla eski karısının uğradıkları</p>

  <p>kayıptan dolayı gerçekten üzülmüş gibiydi. Evans, Wickersham ve Bradley'in sorularını tekrarladı ama daha anlayışlı bir tavırla. Ayrıntıların üzerinde de onlardan daha fazla durdu. Mort, bir evi yakmaya karar verirsem, diye düşündü.</p>

  <p>Onu bu şirkete kesinlikle sigorta ettirmem. Ya da Evans emekli oluncaya kadar beklerim.</p>

  <p>Evans soruları sona erdiğinde Mort'la Amy'ye gülümsedi. «Çok yardımcı oldunuz.</p>

  <p>İkinize de tekrar teşekkür etmek istiyorum. Hem düşünerek cevap verdiniz, hem de bana nezaketle davrandınız. Pek çok olayda insanlar 'Sigorta Müfettişi'</p>

  <p>sözcüklerini duyar duymaz sinirlenirler. Tabii aslında zaten sarsılmışlardır.</p>

  <p>Haklı olarak. Ama çoğu zaman müfettiş gönderilmesinin bir suçlama olduğunu sanırlar. Şirketin evlerini onların yaktığından kuşkulandığını düşünürler.»</p>

  <p>Amy, «Siz de bize çok iyi davrandınız,» dedi. Ted başını öyle hızlı salladı ki, onu gören bir kukla olduğunu sanırdı.</p>

  <p>Evans, «Bundan sonra yapacağımız iş biraz zor,» diyerek başıyla Strick'e işaret etti. O da çekmecesini açarak bir kâğıt çıkardı. Müfettiş konuşmasını sürdürdü.</p>

  <p>«Bu tür ciddi yangınlarda müşterilerimize eşyalarının bir listesini de gösteririz. Bunu okur ve eşyaların hâlâ onlara ait olduğuna dair imza verirler.</p>

  <p>Tabii eşyaların yangın sırasında hâlâ evde olduğuna da yemin ederler.» Evans yumruğunu ağzına götürerek hafifçe öksürdü. «Anladığıma göre geçenlerde bir ev ayırımı olmuş.»</p>

  <p>Mort açık açık, «Biz boşandık,» dedi. «Ben Tashmore Gölü kıyısındaki yazlık evimizde oturuyorum. Aslında oraya sadece yazları giderdik. Ama evde kalorifer var. Soğuk' aylarda da rahatça oturulabilecek bir yer. Ne yazık ki eşyalarımın çoğunu buradaki evden oraya taşımamıştım henüz.»</p>

  <p>Don Strick anlayışla başını salladı. Ted ayak ayak üstüne atarak yine piposuyla oynamaya başladı. Çok sıkıldığını belli etmemeye çalışıyordu.</p>

  <p>Evans listeyi Amy'ye uzattı. «Bunu iyice inceleyin. Tabii sizin için pek de hoş</p>

  <p>bir şey değil.»</p>

  <p>Ted hemen merakla başını uzattı. Amy de listeyi biraz ona doğru çevirdi. Diğer yanında oturan Mort uzandı. Listeyi kendine doğru çekti. Ted'e, «Sence bir sakıncası var mı?» diye sordu. Öfkelenmişti. Gerçekten öfkelenmişti. Sesinden de anlaşılıyordu.</p>

  <p>Amy «Mort...» dedi..</p>

  <p>Yazar ona baktı. «Bir sorun çıkaracak değilim. Ama bunlar bizim eşyalarımızdı, Amy. Bizim.»</p>

  <p>Ted öfkeyle, «Bence...» diye başladı.</p>

  <p>«Hayır. Bay Rainey çok haklı, Bay Milner.» Evans oldukça uysal konuşmuştu ama Mort bu tavrın aldatıcı olabileceğini düşünüyordu. «Yasalara göre bu listeye bakmamanız gerekiyor. Tabii kimse itiraz etmediği takdirde biz de bu yasayı</p>

  <p>görmezlikten gelebiliyoruz... Ama Bay Rainey'nin bunu istemediği anlaşılıyor.»</p>

  <p>Mort, «Evet, çok doğru,» dedi. «Bay Rainey bunu gerçekten istemiyor.»</p>

  <p>Amy mutsuzca, yalvarır gibi Ted'e döndü. Yazar onun birtakım pozlar takınacağını</p>

  <p>sandı, ama Ted diğerlerine hiç aldırmayarak kadına gülümsedi. «Dolaşmamın bir yararı olur mu dersin?»</p>

  <p>«Bunu yapar mısın? Belki böylece bu gergin hava biraz olsun yumuşar...»</p>

  <p>Ted, «Tabii,» diyerek Amy'yi yanağından öptü. Mort o zaman bir şeyi daha anladı.</p>

  <p>Bu genç adam karısına âşıktı. Yazar nedense Amy'nin Ted için bir oyuncak olduğuna ve çok yakında ondan bıkacağına inanmaya başlamıştı. Ama aslında bu eski karısının karakterine hiç uymuyordu. Amy insanların nasıl olduklarını</p>

  <p>sezerdi... ve kendine de saygısı vardı.</p>

  <p>Ted kalkarak odadan çıktı. Amy, Mort'a sitemle baktı. «Memnun oldun mu?»</p>

  <p>Yazar, «Galiba...» dedi. «Dinle, Amy... belki gerektiği gibi davranamadım. Ama kötü bir niyetim yoktu. Yıllar boyunca seninle çok şeyi paylaştık. Yanılmıyorsam bu paylaşacağımız son şey. Ve sadece ikimize ait. Tamam mı?»</p>

  <p>Strick rahatsız olmuştu. Ama Fred Evans değil. Merakla bir Amy'ye bakıyordu, bir Mort'a.</p>

  <p>Amy alçak sesle, «Tamam...» diye mırıldandı. Mort onun eline hafifçe dokundu.</p>

  <p>Kadın da gülümsedi. Mort sıkıntıyla, hiç gülümsememesinden daha iyi sayılır, diye düşündü.</p>

  <p>İskemlesini eski karısının yanına çekti. Birlikte listeyi incelemeye başladılar.</p>

  <p>Mort her şeyin yanıp kül olduğuna hâlâ inanamıyordu.</p>

  <p>Bir ara Evans'a dönerek, «Şaraplar bile mahvolmuş,» dedi. «Onlar bile.»</p>

  <p>Evans ona baktı. Yüzünde Mort'un yorumlayamadığı bir ifade belirmişti. «Şarap mahzeni yanmamış. Çünkü bodrumdaki depoda çok az yakıt varmış. Patlama da olmamış. Ama içerisi çok ısındığından şarap şişelerinin çoğu patlamış... Geriye birkaç şişe kalmış... Ben şaraptan pek anlamam ama içilecek durumda olduklarını</p>

  <p>sanmıyorum. Ama belki yanılıyorum.»</p>

  <p>«Yanılmıyorsunuz...» Amy'nin yanağından bir damla gözyaşı süzüldü. Dalgın dalgın sildi.</p>

  <p>Mort'la Amy bu işi on dakika sonra bitirmişlerdi. Gerekli yerleri imzaladılar.</p>

  <p>Strick tanıklık etti. Ted Milner de bir dakika sonra içeri girdi.</p>

  <p>Mort, Evans'a, «Başka bir şey var mı?» diye sordu.</p>

  <p>«Şimdilik yok. Ama ilerde olabilir. Tashmore'daki telefon numaranız rehberde yok değil mi?»</p>

  <p>«Yok.» Mort telefon numarasını verdi. «Size yardım edebileceğimi düşünürseniz, lütfen beni arayın.»</p>

  <p>«Ararım.» Evans ayağa kalkarak elini uzattı. «Bu her zaman kötü bir iştir.</p>

  <p>İkiniz buna katlanmak zorunda kaldığınız için üzgünüm.»</p>

  <p>El sıkıştılar. Dışarı çıktıklarında Ted, Mort'a dönüp birlikte yemek yemeyi isteyip istemediğini sordu.</p>

  <p>Ama yazar başını salladı. «Eve dönmek istiyorum. Çalışıp, olanları bir süre için unutmayı deneyeceğim.»</p>

  <p>Amy'nin fikrini değiştirmesi için onu zorlayacağını sanıyordu. Ama öyle olmadı.</p>

  <p>Kadın, «Arabayı dikkatle sür,» diyerek dudağının yanına bir Öpücük kondurdu.</p>

  <p>«Geldiğin ve... her bakımdan mantıklı davrandığın için teşekkür ederim.»</p>

  <p>«Senin için yapabileceğim bir şey var mı, Amy?»</p>

  <p>Kadın hafifçe gülümseyerek, «Hayır,» dercesine başını salladı ve Ted'in elini tuttu. Bu davranışının ne anlama geldiği açıktı.</p>

  <p>Ağır ağır Mort'un Buick'ine doğru gittiler.</p>

  <p>Ted, «Orada rahatın yerinde mi?» diye sordu. «İhtiyacın olan bir şey var mı?»</p>

  <p>Mort yine onun güneyli aksanını düşündü. Bu da yine bir rastlantıydı.</p>

  <p>Mort arabanın kapısını açarak cebinden anahtarlarını çıkardı. «Aklıma hiçbir şey gelmiyor... Sahi Ted, sen nerelisin? Herhalde daha önce bana bundan söz ettiniz ama hiçbir şey hatırlamıyorum. Mississippi'li miydin?»</p>

  <p>Ted neşeyle güldü. «Ben oradan çok uzaklarda bir yerde doğdum, Mort.</p>

  <p>Tennessee'de. Shooter's Knob adlı küçük bir kasabada.»</p>

  <p>Mort, Tashmore Gölüne dönerken direksiyonu sıkıca kavramıştı. Gövdesi dimdikti.</p>

  <p>Gözlerini yoldan ayırmıyordu. Eve geldiğinde saat dört buçuk olmuştu.</p>

  <p>Pek çok rastlantı... diye düşünüyordu. Bir adamın deli ya da dolandırıcı</p>

  <p>olduğunu kanıtlamam için gerekli dergi yandı. Hem de tam ona ihtiyacım olduğu sırada. Eski karımın âşığı Shooter's Knob adlı bir yerden. Ve o delinin takma adı da Shooter.</p>

  <p>Bütün bunlar rastlantı olabilir mi?</p>

  <p>Teknik bakımdan mümkün.</p>

  <p>Bütün bunların rastlantı olduğuna İnanıyor muyum?</p>

  <p>Hayır.</p>

  <p>O halde çıldırmaya başladığına mı inanıyorsun?</p>

  <p>Hayır! Buna da inanmıyorum. Hiç olmazsa şimdilik.</p>

  <p>Mort anahtarı kapının kilidine sokacağı sırada aniden durakladı. Elini tokmağa atarken kapının açılacağından emindi. Shooter buradaymış... Belki de hâlâ</p>

  <p>burada... Ama kapı açılmadı. Pekâlâ, pekâlâ... Önemli değil... Hafifçe gülerek anahtarla kapıyı açtı. Ev çok sessizdi. Ama bunun boş evlere özgü o derin sessizlik olduğunu da sanmıyordu.</p>

  <p>Oturma odasının ortasında durup, «Neredesin, Shooter?» diye bağırdı. «Yukarıda mısın?»</p>

  <p>Karşılık veren olmadı.</p>

  <p>«Beni delirtmeye çalıştığını biliyorum! Ama bir işe yaramayacak!»</p>

  <p>Altı yıl kadar önce oturma odasındaki büyük şömineyi kapattırarak önüne bir soba kurmuşlardı. Mort oraya doğru giderek küreği kaptı. Bir an düşündü. Sonra küreği bırakarak demir şişi aldı. Ağır ağır ilerleyerek merdivenlerden yukarı çıkmaya başladı. «Burada olduğunu biliyorum. Beni çıldırtmaya çalıştığının da farkındayım. Bilmediğim tek şey bunun nedeni. Seni bulduğum zaman bana bunu açıklayacaksın!» İkinci katın sahanlığında durdu. Kalbi hızla çarpıyor, terler yüzünden akıyordu. Sonra banyodan gelen hafif gürültüyü duydu. Shooter, banyoda!</p>

  <p>Küvetin yanında duruyor sanırım. Elinde de bir şey olmalı... Hayır, tabanca değil. Bump'ı nasıl öldürdüğünü unutmadım. Herhalde elinde bir çekiçle beni bekliyor. Shooter bir an gözlerinin önünde belirdi. Çekici havaya kaldırmış onu bekliyordu.</p>

  <p>Mort usul usul yaklaştı ve banyonun kapısını açtığı gibi içeri daldı.</p>

  <p>İşte düşmanı oradaydı. Dudakları gerilmiş, dişleri ortaya çıkmıştı. Elini havaya kaldırmıştı. Ve onun da parmaklarının arasında demir bir şiş vardı. Mort çubuğu indirirken ıslığa benzer bir ses çıktı. Aynı anda karşısındaki delinin kendisi olduğunu anladı. Demir çubuk, musluğun yukarısındaki aynayı paramparça etmişti, ilaç dolabı lavaboya yuvarlandı.</p>

  <p>Mort, «Kahrolasıca aynayı öldürdüm!» diye haykırdı. Tam çubuğu atacağı sırada bir şey küvetin içinde kımıldandı. Mort gülerek o tarafa saldırdı. Sonra da çubuğu ağır ağır indirdi. Çubuğu atmak istiyor ama parmaklarını açamıyordu.</p>

  <p>Sonra diğer elinin yardımıyla bu işi başardı. Küvetin içinde deli gibi sağa sola koşan tarla faresine, «Zavallı yaratık...» dedi. «Çok korkmuşsun...» Sesi kendisininkine hiç benzemiyordu. İfadesiz, boğuk ve garip bir sesti. Dönüp banyodan çıktı.</p>

  <p>Şimdi sadece aşağıya inip kanepede yatmak istiyordu. Dünyada hiçbir şeyi bu kadar arzu etmemişti.</p>

  <p>Mort telefonun sesiyle uyandı. Karanlık basmak üzereydi. Ağır ağır telefona doğru gitti. Sağ kolu ağrıyordu. Sırtı da öyle O çubuğu çok hızlı mı salladım?</p>

  <p>Paniğe mi kapılmıştım?</p>

  <p>Kimin aradığını düşünme zahmetine katlanmayarak telefonu açtı. «Alo?»</p>

  <p>Karşıdaki, «E, nasılsın bakalım, Bay Rainey?» dedi. Mort irkildi. Alıcıyı, onu sokacak bir yılanmış gibi kulağından biraz uzaklaştırdı.</p>

  <p>Sonra ağır ağır tekrar yaklaştırarak, «Çok iyiyim, Shooter,» diye karşılık verdi. Ağzı iyice kurumuştu. «Ya sen?»</p>

  <p>«Ben fena sayılmam. Ama senin gerçekten iyi olduğunu sanmıyorum. Başka birinin yazısını çalmak şimdiye dek seni hiç rahatsız etmemiş anlaşılan. Ama yakalanmak... canını fena halde sıkıyor sanırım.»</p>

  <p>«Sen neden söz ediyorsun?»</p>

  <p>Shooter’ın sesinde hafif bir neşe vardı. «Radyoda haberleri dinlerken birinin evini yaktığını öğrendim. Öbür evini. Sonra buraya döndüğün zaman kriz geçirdin sanırım... Bağırıp çağırdın... Eşyalara vurdun... Hoş, belki de senin gibi başarılı yazarlar her şey istedikleri gibi gitmediğinde böyle huysuzlaşıyorlar.</p>

  <p>Bu da öyle olmasın?»</p>

  <p>Mort, Tanrım, diye düşündü. Buradaymış... Evdeymiş. Sonra telefona, «Hikâyemin yayınlandığı dergiyi buraya yolluyorlar,» dedi. «O geldikten sonra yakamı</p>

  <p>bırakacak mısın?»</p>

  <p>Shooter alayla, «Öyle bir dergi yok ki,» diye karşılık verdi. «Biz bunu biliyoruz. Sen ve ben. 1980 tarihli bir dergi. Bu nasıl olur? Ben çaldığın o hikâyeyi 1982'de yazdım.»</p>

  <p>«Kahretsin! Ben senin hikâyeni çal...»</p>

  <p>Shooter, «Evinin yandığını duyunca,» dedi. «Gidip bir gazete aldım. Evinin kalıntılarının fotoğrafı vardı. Ev yerle bir olmuş. Gazeteye karının resmini de basmışlardı.» Uzun bir sessizlik oldu. Sonra deli ekledi. «Karın çok güzel.</p>

  <p>Senin gibi çirkin bir herif öyle güzel bir kadınla evlenmeyi nasıl başardı, Bay Rainey?»</p>

  <p>Mort homurdandı. «Biz boşandık. Ben bunu sana söyledim. Belki de karım sonunda ne kadar çirkin olduğumu farketti. Neden Amy'yi bu işe karıştırıyorsun? Bu seninle benim aramda.»</p>

  <p>Shooter, «Seninle benim aramda öyle mi?» diye sordu. «O halde benden kimseye söz etmedin.»</p>

  <p>«Sen ne istiyorsun? Bunu söyle. Kahretsin! Ne istiyorsun sen be adam?»</p>

  <p>«Buraya gelişimin ikinci nedenini öğrenmek istiyorsun, öyle mi?»</p>

  <p>«Evet!»</p>

  <p>Shooter sakin sakin, «Benim için bir hikâye yazmanı istiyorum,» dedi. «Bir hikâye yazıp üzerine adımı koymanı sonra onu bana vermeni istiyorum. Bana bunu borçlusun. Doğru doğrudur, haklı da haklı.»</p>

  <p>Mort müthiş bir öfkeyle sarsıldı. Sadece, DEMEK MESELE BU, diye düşünebildi.</p>

  <p>DEMEK MESELE BU? DEMEK MESELE BU?</p>

  <p>Shooter ağır ağır, kelimeleri yaya yaya, «Orada mısın, Bay Rainey?» dedi.</p>

  <p>Mort öfkeden iyice boğuklaşmış bir sesle, «Senin için yazacağım bir tek şey var,» diye yanıt verdi. «O da ölüm fermanın. Yakamı bırakmazsan seni geberteceğim!»</p>

  <p>«Büyük sözler bunlar, arkadaş.» Shooter geri zekâlı bir çocuğa basit bir problemi anlatmaya çalışıyormuş gibi sabırla konuşuyordu. «Çünkü sana zarar veremeyeceğimi biliyorsun. Köpeğimi ya da arabamı çalmış olsaydın, ben de karşılığında senin köpeğini ya da arabanı alırdım. Bunu kedinin boynunu kırdığım gibi kolaylıkla yapardım. Beni engellemeye kalkışırsan da canını iyice yakardım.</p>

  <p>Ama bu durum farklı. Çünkü benim istediklerim senin kafanın içinde. Sanki bir kasaya kilitlenmiş gibi. Fakat kasanın kapağını dinamitle uçuramam. Arkasını</p>

  <p>asetilen lambasıyla eritemem. Kasayı açmak için onun şifresini öğrenmem gerekir.</p>

  <p>Öyle değil mi?»</p>

  <p>Mort, «Neden söz ettiğini bilmiyorum,» dedi. «Senin için değil bir hikâye, bir satır bile yazmam. Arkadaş.»</p>

  <p>«Mümkün olduğunca karını bu işe karıştırmamaya çalışacağım.» Delinin sesi düşünceliydi. «Ama galiba beni buna zorlayacaksın.»</p>

  <p>Mort'un ağzı büsbütün kurumuştu. Alev alev yanan dili sanki cama dönüştü. «Ne...</p>

  <p>Sen ne...»</p>

  <p>Shooter, «O budalaca uykularının birinden kalktığın zaman,» dedi. «Amy'nin çöp dolabına çivilenmiş olduğunu görmek ister misin? Ya da bir sabah radyoyu açtığında karının garajdaki elektrikli testereye yenildiğini duymak? Yoksa garaj da mı yandı?»</p>

  <p>Mort, «Sözlerine dikkat et...» diye fısıldadı. İrileşmiş gözleri korku ve öfke yaşları yüzünden yanmaya başlamıştı.</p>

  <p>«Bu konuyu düşünmek için daha iki günün var. Ben senin yerinde olsaydım, iyice düşünürdüm, Bay Rainey. iyice, iyice. Ve bu konuyu başkalarına açmaman da bence daha iyi olur. Bu, fırtınada ağaç altında durup yıldırımı üzerine çekmeye benzer. Boşanmış ol olma, o kadına karşı hâlâ bazı duygular besliyorsun sanırım.</p>

  <p>Artık biraz olgunlaşmanın zamanı geldi. Bu işten yakanı sıyıramayacaksın! Bunu hâlâ anlamadın mı? Ben senin ne yaptığını biliyorum! Ve benim olan şeyi elime geçirmedikçe bu işin peşini bırakmayacağım!»</p>

  <p>Mort haykırdı. «Sen çıldırmışsın!»</p>

  <p>Shooter, «İyi geceler, Bay Rainey,» diyerek telefonu kapattı.</p>

  <p>Bir yazarı zorlayarak ona kısa bir hikâye yazdırmaya çalışmaz, gidip banka filan soyardı.</p>

  <p>Birden durakladı. «Hiç olmazsa o hikâyeyi çalmadığımı» dedim. Ne anlama geliyor bu? Ne demek, «hiç olmazsa o hikâyeyi»? Yani ben daha önce bir başkasının hikâyesini mi çaldım? Hayır, asla! Ben hiçbir zaman böyle bir şey yapmadım!</p>

  <p>Asla!»</p>

  <p>Mort yüksek sesle «Asla,» diye yineleyerek çalışma odasına gitti. Savaş alanına yaklaşan bir cengâver gibi başını dikleştirerek gözlerini açmıştı. Bir saat masasının başında oturdu ama bir tek kelime bile yazamadı.</p>

  <p>Mort bir süre olduğu yerde donakaldı. Sonra telefonu kaparak fırlatacak oldu.</p>

  <p>Ama neyse ki tam zamanında kendine hakim oldu. Sonra menajeri Herb Creekmore'un evini arayarak dergiyi sordu.</p>

  <p>Herb, «Her şey yolunda,» dedi. «Derginin o sayısını Pennsylvania'daki Abone Merkezinden yollayacaklar. Federal ekspresle hem de. Artık endişelenme, arkadaş.»</p>

  <p>Arkadaş?</p>

  <p>Mort öyle müthiş bir korku ve dehşet duydu ki, az kalsın avaz avaz bağıracaktı.</p>

  <p>Menajeri Shooter’ın kullandığı kelimeyi söylemişti. Sesi de onunki gibi miydi ne? Ah, hayır. Herb her zamanki gibi John Wayne'in taklidini yapıyordu. O</p>

  <p>sözcüğü kullanması da sadece bir rastlantıydı.</p>

  <p>Bir rastlantı mı? Pekâlâ. Tamam. Bu bir sorun değil.</p>

  <p>Mort telefonu kapattıktan sonra ağır ağır oturma odasına döndü. İnsan karanlıkta yalnızken aklına türlü şey geliyor. Shooter'ın doğaüstü bir yaratık olduğuna inanmıyorum. Ya da bir süper-suçlu olduğuna. Doğaüstü bir yaratık olsaydı Morton Rainey'nin hırsızlık etmediğini de bilirdi. Hiç olmazsa o hikâyeyi çalmadığını... Süper bir suçlu olsaydı</p>

  <p>Bu başarısızlık Mort'un, yemek yiyeceğime içsem daha iyi olur, diye düşünmesine yol açtı. Suyla karışık ikinci viskisini içerken telefon çaldı. Arayan Greg'di.</p>

  <p>«Dinle, Mort, sonunda bugün akşama doğru Tom Greenleaf'i yakalayabildim.»</p>

  <p>Yazara, Greg biraz garip bir tavırla ve ölçülü konuşuyormuş gibi geldi. Bekçi ekledi. «O ve Sonny Trotts, Metodist Kilisesinin toplantı salonunu boyuyorlardı.»</p>

  <p>«Ya? Ona dostumdan söz ettin mi?»</p>

  <p>«Evet, ettim.» Greg büsbütün ölçülü bir tavır takınmıştı.</p>

  <p>«Ee?»</p>

  <p>Kısa bir sessizlik oldu. Sonra eski hippi, «Tom günleri birbirine karıştırdığını</p>

  <p>söyledi,» dedi.</p>

  <p>«Günleri birbirine karıştırdığımı mı?.. Ne demek istiyorsun?»</p>

  <p>Greg özür diler gibi, «Şey...» diye mırıldandı. «Tom, dün öğleden sonra göl yolundan geçmiş. Seni de görmüş. O sana el sallamış, sen de ona. Ama, Mort...»</p>

  <p>«Ne?» Ama Greg'in ne söyleyeceğini tahmin edebiliyordu. Greg cümlesini tamamladı. «... Tom senin yalnız olduğunu söylüyor.»</p>

  <p>Mort uzun bir an bir şey söyleyemedi. Konuşacak halde değildi. Greg de bir şey söylemiyordu. Böylece düşünecek zaman bulabildi. Tabii Tom Greenleaf genç bir delikanlı sayılmazdı. Ama bunak da değildi,</p>

  <p>Mort sonunda usulca, «Tanrım...» diye fısıldadı. Biraz sersemlemişti.</p>

  <p>Greg saygıyla, «Bana kalırsa,» dedi. «Günleri karıştıran Tom. Bildiğin gibi o artık...»</p>

  <p>Yazar onun sözlerini tamamladı. «... bir delikanlı değil. Bunu ben de biliyorum.</p>

  <p>Ama Tashmore'da yabancıları Tom'dan daha çabuk farkeden biri varsa, ben onu tanımıyorum. O bütün yaşamı boyunca yabancıları hatırlayıp durdu. Buradaki evleri bekleyen ve onarım yapan kimseler böyledir. Sen de aynı fikirde değil misin, Greg?» Bir an durdu, sonra da dayanamayarak bağırdı. «Tom bize baktı.</p>

  <p>İkimizi de gördü.»</p>

  <p>Greg şaka yapıyormuş gibi bir tavır takınarak dikkatle, «O adamı rüyanda görmediğinden emin misin, Mort?» diye sordu.</p>

  <p>Yazar ağır ağır, «Bunu şu ana kadar aklıma bile getirmedim,» dedi. «Eğer bütün bunlar olmadıysa ama ben etrafta koşuşarak herkese bu olaylardan söz ediyorsam... o zaman çıldırdığım anlaşılır!»</p>

  <p>Greg telaşla, «Ben hiç de böyle düşünmüyorum,» dedi.</p>

  <p>Mort, «Ben düşünüyorum,» diye açıkladı. Bir yandan da kendi kendine, belki de Shooter'ın aslında istediği bu, dedi. Herkesin çıldırdığımı sanmasını istiyor.</p>

  <p>Ve tabii sonunda delirmemi.</p>

  <p>Ah, evet. Doğru. Bu işi yapmak için de ihtiyar Tom Greenteaf'le birlikte çalışıyor. Hatta belki de Derry'e gidip evi yakan Tom'du. Shooter burada kaldı</p>

  <p>ve kediyi öldürdü. Öyle değil mi?</p>

  <p>Şimdi bunu bir düşün. İyice DÜŞÜN! Tom, Derry'de miydi? GERÇEKTEN orada mıydı?</p>

  <p>Ve Mort bu konuyu düşündü. Hayatında hiçbir şeyi böyle etraflıca düşünmemişti.</p>

  <p>Mayısta o gün Amy'yle Ted'i yatakta yakaladıktan sonra bile kafasını bu kadar yormamıştı. John Shooter bir sanrı mıydı?</p>

  <p>Mort, Shooter'ın kendisini ne büyük bir hızla yakalayarak arabanın yanına dayadığını anımsadı.</p>

  <p>«Greg?»</p>

  <p>«Buradayım, Mort.»</p>

  <p>«Tom arabayı da mı görmemiş? Mississippi plakalı eski steyşını?»</p>

  <p>«Tom dün göl yolunda hiçbir taşıt görmediğini söylüyor. Sadece seni görmüş. Göle inen yolun başında duruyormuşsun. Tom senin manzarayı seyrettiğini sanmış.»</p>

  <p>Mort hayal mi görmüştü?</p>

  <p>Ama dönüp dolaşıp Shooter'ın kollarını nasıl sıkıca kavradığını, onu ne büyük bir hızla arabaya dayadığını düşünüyordu. Shooter, «Yalan söylüyorsun,» demişti.</p>

  <p>Mort adamın gözlerindeki o baskı altında tutulan çılgınca öfkeyi görmüş, soluğunun tarçın koktuğunu duymuştu.</p>

  <p>Adamın elleri.</p>

  <p>Ellerinin baskısı!</p>

  <p>«Greg, bir dakika bekler misin?»</p>

  <p>«Tabii.»</p>

  <p>Mort alıcıyı masaya bırakıp gömleğinin kollarını sıvamaya çalıştı. Ama elleri titrediği için hemen beceremedi. Sonunda düğmelerini çözerek gömleğini yukarı</p>

  <p>sıvadı. Kollarını öne doğru uzattı. Önce hiçbir şey göremedi. Sonra kollarını</p>

  <p>mümkün olduğunca iki yana çevirdi. O zaman aradığını buldu. Her kolunda dirseklerinin hemen yukarısında sararmaya başlayan iki çürük vardı.</p>

  <p>John Shooter onu yakalayıp arabaya doğru fırlattığı zaman baş parmaklarının izleri kalmıştı.</p>

  <p>Mort ansızın korkuya kapıldı. Durumu kavradığını düşünüyordu. Ama kendisi için korkmuyordu. Düşündüğü ihtiyar Tom Greenleaf'ti.</p>

  <p>Mort alıcıyı kaldırdı. «Greg?»</p>

  <p>«Buradayım.»</p>

  <p>«Tom'la konuştuğun zaman nasıldı o?»</p>

  <p>Greg hemen, «Bitkin haldeydi,» dedi. «O ahmak ihtiyar iskelenin üzerine çıkarak, soğuk rüzgârda bütün gün salonun dışını boyadı. Bunu yapacak yaşta mı? Kendini hemen yatağına atmazsa, en yakındaki yaprak kümesinin üzerine yığılacakmış gibi bir hali vardı. Ne demek istediğini anlıyorum, Mort. Tabii çok yorulduğu için bazı şeyleri unutmuş olabilir...»</p>

  <p>«Hayır, ben bunu kastetmiyordum. Tom'un bütün derdinin yorgunluk olduğundan emin misin? Korkmuş olabilir miydi?»</p>

  <p>Uzun bir sessizlik oldu. Mort sabırsızlanmasına rağmen bu sessizliği bozmadı.</p>

  <p>Greg'in istediği kadar düşünmesine izin verecekti.</p>

  <p>Sonunda genç adam, «Tom sanki kendinde değildi,» dedi. «Oldukça dalgındı...</p>

  <p>Sanki bir derdi varmış gibi. Tabii ben bunu yorgunluğuna verdim ama belki de neden tümüyle başkaydı. Ya da nedeni sadece yorgunluk değildi.»</p>

  <p>«Tom senden bir şey gizlemeye çalışmış olabilir mi?»</p>

  <p>Yine bir sessizlik oldu ama eskisi kadar uzun sürmedi. «Bilmiyorum. Belki. Ancak bu kadarını söyleyebilirim, Mort. Keşke Tom'la daha fazla konuşup onu sıkıştırsaydım.»</p>

  <p>Mort, «Kalkıp Tom'un evine gitmemiz iyi olur sanırım,» dedi. «Şimdi. Olay sana anlattığım gibi oldu, Greg. Tom bunu inkâr ettiyse, bu, dostumuzun onun ödünü</p>

  <p>patlatmış olduğu anlamına da gelebilir. Seninle Tom'un evinde buluşuruz.»</p>

  <p>«Peki.» Greg'in sesinden tekrar kaygılanmış olduğu anlaşılıyordu. «Ama bildiğin gibi Tom öyle kolay kolay korkutulacak bir adam değildir.»</p>

  <p>«Herhalde bu bir zamanlar doğruydu ama Tom bugün en azından yetmiş beşinde.</p>

  <p>Bence insan yaşlandıkça daha kolay korkutulabilir.»</p>

  <p>«Pekâlâ, Tom'un evinde buluşalım.»</p>

  <p>«Tamam.» Mort telefonu kapatıp bardaktaki viskiyi lavaboya döktü. Buick'ine binerek Tom Greenleaf'in evine doğru yola çıktı.</p>

  <p>Mort, Tom'un evine vardığında Greg'in arabasının bahçe yolunda durduğunu gördü.</p>

  <p>Tom'un jipi ise arka kapının önündeydi. Greg flanel bir ceket giymiş, yakasını</p>

  <p>da kaldırmıştı. Gölden soğuk bir rüzgâr esiyordu.</p>

  <p>Greg, Mort'a hemen, «Tom'un bir şeyi yok,» dedi.</p>

  <p>«Nereden biliyorsun?»</p>

  <p>İkisi de alçak sesle konuşuyorlardı.</p>

  <p>«Tom'un jipini gördüm. O yüzden arka kapıya gittim. Tom oraya bir pusula iğnelemiş. Çok yorucu bir gün geçirdiğini ve erken yatacağını yazmış.» Greg gülerek yüzüne düşen uzun saçları geriye itti.</p>

  <p>«Pusuladaki onun elyazısı mı?»</p>

  <p>«Evet. O yazıyı nerede görsem tanırım. Gidip Tom'un yatak odasının penceresinden de içeri baktım. Karyolada yatıyordu. O odanın camlarının kırılmamasına şaşıyorum. İhtiyar öyle bir horluyordu ki. Sen de bakmak ister misin?»</p>

  <p>Mort içini çekerek başını salladı. «Ama bir terslik var, Greg. Tom bizi gördü.</p>

  <p>İkimizi de. Adam Tom geçtikten birkaç dakika sonra öfkelenerek beni kollarımdan yakaladı. Şimdi kollarımda çürükler var. İstersen onları sana gösterebilirim.»</p>

  <p>Greg başını salladı. «Sana inanıyorum. Düşündükçe Tom'un, 'Mort yalnızdı,'</p>

  <p>derken takındığı tavrı şimdi gitgide daha garip buluyorum. Sözleri... biraz tuhaftı. Bu sabah onunla tekrar konuşacağım. Ama istersen Tom'u ikimiz birden görebiliriz.»</p>

  <p>«İyi olur. Kaçta?»</p>

  <p>«Neden dokuz buçukta toplantı salonuna gelmiyorsun? Tom o zamana kadar iki, üç</p>

  <p>fincan kahve içmiş olur. Kahvesini içmedikçe kimseyle konuşmaz. Tom'un o lanet olasıca iskeleden inmesini sağlarız. Belki böylece hayatını da kurtarırız. Tamam mı?»</p>

  <p>«Tamam.» Mort elini uzattı. «Seni boş yere telaşlandırdığım için özür dilerim.»</p>

  <p>Greg onun elini sıktı. «Buna hiç gerek yok. Bence de bir terslik var. Ve bunun ne olduğunu merak ediyorum.»</p>

  <p>Mort, Buick'ine bindi. Greg de kamyonetine. Uyuyan Tom'u yalnız bırakarak aksi yönlere doğru gittiler.</p>

  <p>Yazar o gece üçe kadar uyuyamadı. Sonunda dayanamayıp aşağıya indi. Sersem sersem kanepeye uzandı. Ve sanki hemen kapkaranlık bir kuyuya düşüverdi.</p>

  <p>Mort ertesi sabah sekizde uyandığında kendini daha iyi hissediyordu. Ama ayaklarını yere sarkıtarak doğrulduğu zaman her şey değişti. Her yanı ağrıyor, özellikle sağ kolu çok sızlıyordu. İnsanların paniğe kapıldıkları zaman olmayacak işler başardıklarını duymuştu. Artık buna inanıyordu. Bir gün önce banyonun kapısını menteşelerden birini kıracak kadar hızla açmıştı. Demir çubukla şiddetle sağa sola saldırmıştı.</p>

  <p>Sonra, Greg'le buluşmaya söz verdim, diye düşündü. Burada oturup ağrıyan sızlayan yerlerimin bir listesini çıkarmam, oraya zamanında gitmemi sağlamayacak. Ama Greg'le buluşmadan önce Bowie'ye uğrayıp Gerda'nın ünlü</p>

  <p>sucuklu-peynirli omletlerinden yiyeceğim.</p>

  <p>Yıkanıp giyindikten sonra arabanın anahtarlarını almak için hole çıktı. Onları</p>

  <p>genellikle telefon masasının üstünde duvarda asılı olan kutuya koyardı. Ama bugün anahtarlar kutuda değildi. Mort mutfağa gitti. Anahtarlar orada, evyenin yanında duruyordu. Anahtarları alıp düşünceli düşünceli elinde şıkırdattı. Bu durum hoşuna gitmemişti. Hiç gitmemişti hem de.</p>

  <p>Arka kapıyı açtı. Verandada John Shooter’ın yuvarlak tepeli siyah şapkası</p>

  <p>duruyordu. Tam delinin hikâye müsvettesini bıraktığı yerde. Mort'un kalbi adeta kulaklarında çarpıyordu. Ama ağır ağır ve düzgünce. Kafasının bir yanının böyle bir şeyi beklediği anlaşılıyordu. Şapkanın gerisinde, bahçe yolunda ise arabası</p>

  <p>vardı. Oysa bir gece önce eve döndüğü zaman Buick'i köşeye park etmişti. Bunu çok iyi hatırlıyordu Ama işte araba şimdi buradaydı.</p>

  <p>Mort Rainey o güneşli sabahta, «Shooter!» diye haykırdı. «Sen ne yaptın? Tanrı</p>

  <p>adına, ne yaptın sen?»</p>

  <p>Belki Shooter oradaydı ve onu gözetliyordu ama karşılık veren olmadı. Belki de deli ne yaptığını Mort'un çok çabuk öğreneceğini düşünüyordu.</p>

  <p>Arabadaki kül tablası çekilerek açılmıştı. İçinde filtresiz iki sigara izmariti vardı. Mort yüzünü tiksintiyle buruşturarak birini aldı. Sigaranın Shooter’ın içtiği Pall Mall olduğundan emindi. Ve gerçekten de öyleydi.</p>

  <p>Mort kontak anahtarını çevirir çevirmez motor çalışmaya başladı. Sanki ısıtılmış</p>

  <p>gibi. Yazar, Shooter’ın siyah şapkasını da aynı tiksintiyle alıp arabanın bagajına atmıştı. Şapkada ona tanıdık gelen acı ve keskin bir koku vardı. Belki bunun ne olduğunu daha sonra hatırlayacaktı.</p>

  <p>Bowie'ye giderken yine Tom'un evinin önünden geçti. Jip orada değildi. Mort bir an endişelendi. Ama sonra, bu kötüye değil iyiye işaret, diye düşündü. Herhalde Tom çalışmaya başladı bile. Ya da o da şimdi Bowie 'de. Tom'un karısı ölmüştü.</p>

  <p>Genellikle yemeklerini büyük dükkândaki tezgâhta yiyordu.</p>

  <p>Tashmore'da çalışanların çoğu yemek tezgâhının önüne sıralanmış kahve içerek yaklaşan geyik avı mevsiminden söz ediyorlardı. Ama Tom aralarında yoktu.</p>

  <p>Tom öldü! Onu Shooter öldürdü. O sırada kimin arabasına bindi, bil bakalım.</p>

  <p>Gerda Bowie onu görünce o boğuk sesiyle, «Mort Rainey!» diye bağırdı. Uzun boylu, iri göğüslü, kabarık kıvırcık saçlı bir kadındı. «Ne zamandan beri gelmiyorsun! Son zamanlarda güzel kitaplar yazdın mı?»</p>

  <p>Mort, «Çalışıyorum,» dedi. «Bana o özel omletlerinden yapar mısın?»</p>

  <p>«Bok ye.» Gerda şaka yaptığını belirtmek için güldü. «Hemen, Mort!»</p>

  <p>«Sağol.»</p>

  <p>Kadın daha sonra omletle birlikte kızarmış ekmek ve kahve getirdiğinde usulca,</p>

  <p>«Boşandığınızı duydum,» dedi. «Çok üzüldüm.»</p>

  <p>Mort hafifçe titreyen eliyle fincanı dudaklarına götürdü. «Sağol, Gerda.»</p>

  <p>«Kendine iyi bakıyor musun?»</p>

  <p>«Şey... Çalışıyorum.»</p>

  <p>«Doğrusu pek iyi gözükmüyorsun.»</p>

  <p>«Bazı geceler kolay kolay uyuyamıyorum. Galiba henüz sessizliğe alışamadım.»</p>

  <p>«Haydi oradan. Sen henüz yalnız yatmaya alışamadın sanırım. Ama bir erkeğin sonsuza kadar öyle yatması gerekmez, Mort. Karısı olağanüstü bir kocaya sahip olduğunu anlayamadığı için böyle bir şeye razı olmamalı! Seninle böyle konuştuğum için kusura bakmıyorsun ya?»</p>

  <p>Mort, «Ne münasebet,» dedi ama aslında bu sözler hiç hoşuna gitmemişti.</p>

  <p>«Kentimizdeki tek ünlü yazar sensin.»</p>

  <p>«Belki böylesi daha iyi.»</p>

  <p>Kadın gülerek sonra onun kulağını çekti. Mort, Gerda'nın elini ısır-saydım ne yapardı acaba, diye düşündü. Ya şu tezgâhın önündeki adamlar? Bu düşüncenin çok hoşuna gitmesi onu şaşırttı. Bu insanlar benimle Amy'den mi söz ediyorlar? Tabii ya. Onların en iyi yaptıkları şey budur: Gazetelerde gördükleri kimselerden ukalaca söz etmek.</p>

  <p>Omlete baktı. Artık canı yemek istemiyordu. Yine de omletini yedi. Ama bu hiç</p>

  <p>kuşkusuz uzun bir gün olacaktı. Gerda'nın, Mort'un görünüşü ve aşk hayatı</p>

  <p>konusundaki sözleri de bu gerçeği değiştirmeyecekti.</p>

  <p>Yemeğin parasını vererek dükkândan ayrıldı.</p>

  <p>Metodist Kilisesine geldiğinde binanın önünde sadece bir kamyonet duruyordu.</p>

  <p>Aracın yanlarında, «Sonny Trotts,» yazılıydı. «Boya-Bekçilik-Marangozluk İşleri.» Mort, Sonny'i gördü. Kırk yaşlarında, kabak kafalı, neşeli bir adamdı, iskeleye çıkmış, duvarı boyamakla meşguldü. Transistorlu radyosu da yanındaydı.</p>

  <p>Mort, «Merhaba, Sonny!» diye seslendi.</p>

  <p>Adam irkildi. Sonra ipe tutunarak aşağıya baktı. «Ah, Bay Rainey!»</p>

  <p>Yazarın aklına birden nedense Disney'in 'Alis Harikalar Diyarında'ki kapı</p>

  <p>tokmağı geldi. Gürültülü kahkahalar atmamak için kendini zor tuttu.</p>

  <p>«İyi misiniz, Bay Rainey?»</p>

  <p>«Evet.» Mort gülmemek için çocukluğunda yaptığı gibi arka arkaya yutkundu. «Bir an düşeceğinizi sandım.»</p>

  <p>Sonny güldü. «Ben düşmem. Belki Tom düşer ama ben asla.»</p>

  <p>Mort, «Tom nerede?» diye sordu. «Onunla konuşmak istiyordum.»</p>

  <p>«Tom erkenden telefon etti, bugün gelemeyeceğini söyledi. Ben de, 'Zararı yok,'</p>

  <p>dedim. Zaten burada iki kişilik iş olduğu da pek söylenemez.» Sonny, Mort'a bir sır açıklayacakmış gibi baktı. «Tabii Tom bu defa yutabileceğinden daha büyük bir lokma ısırdı. Bu, yaşlı bir adama göre iş değil. Tom sırtının çok ağrıdığından söz etti. Herhalde doğrudur, çünkü telefonda kendinde değilmiş gibi konuşuyordu.»</p>

  <p>Mort kayıtsız bir tavır takınmak için büyük bir çaba harcadı. «Tom seni ne zaman aradı?»</p>

  <p>Sonny, «Erkenden,» dedi. «Altı sularında.»</p>

  <p>«Konuşmasından pek de iyi olmadığı anlaşılıyordu. Öyle mi?»</p>

  <p>«Evet. Sanki karşımdaki o değildi.» Sonny susarak kaşlarını çattı. Sanki bir şeyi hatırlamaya çalışıyordu. Sonra omzunu silkerek ekledi. «Dün gölden sert bir rüzgâr esiyordu. Herhalde Tom soğuk aldı. Ama demir gibidir. Bir iki günde iyileşir. Ben daha çok onun dalgınlaşıp iskeleden düşmesinden korkuyorum...</p>

  <p>Sizin için yapabileceğim bir şey var mı, Bay Rainey?»</p>

  <p>Mort, «Hayır,» dedi. Sanki kalbinin altında korkudan oluşmuş bir top vardı.</p>

  <p>«Sahi, Greg'i gördün mü?»</p>

  <p>«Greg Carstairs'i mi?»</p>

  <p>«Evet.»</p>

  <p>«Bu sabah görmedim. Ama tabii o kibarların işine bakıyor.» Sonny güldü. «Onun için de geç kalkıyor.»</p>

  <p>Mort, «Onun da buraya gelip Tom'u göreceğini sanıyordum,» dedi. «Burada biraz beklememin sakıncası yok ya? Belki Greg biraz sonra gelir.»</p>

  <p>Sonny başını salladı. «Ne sakıncası olabilir?» Sonra işine döndü.</p>

  <p>Mort elini dalgın dalgın gömleğinin cebine vurdu. L-M paketinin cebinde olduğunu farkedince biraz şaşırdı. Pakette bir tek sigara kalmıştı. Son sigarayı yakarak beklemeye başladı. Ama Greg Carstairs gelmedi. Sonunda sigarayı atarak saatine baktı. Ona çeyrek vardı. Her yere tam saatinde gitmek âdetinde olan Greg'in de Tom gibi o gün gelmeyeceğini anladı.</p>

  <p>Shooter ikisini de öldürdü!</p>

  <p>Haydi oradan! Bunu bilemezsin!</p>

  <p>Pekâlâ biliyorum. O şapka. Arabam. Anahtarlar.</p>

  <p>Olmayacak sonuçlar çıkarıyorsun.</p>

  <p>Şapka. Arabam. Anahtarlar.</p>

  <p>Mort iskeleye yaklaşıp, «Herhalde Greg buluşacağımızı unuttu,» dedi ama Sonny onu duymadı. Arabasına binerek oradan uzaklaştı. Düşüncelere dalmış olduğu için Sonny'nin arkasından seslendiğini de duymadı.</p>

  <p>Mort eve onu çeyrek geçe döndü. Arabadan inerek bagajdan o siyah şapkayı aldı.</p>

  <p>Eve girip bir an ön holde durdu. Ne yapacağını bilemiyordu. Sonra birden nedense şapkayı başına geçirdi. Aynı anda ürperdi.</p>

  <p>Şapka kafasına göreydi.</p>

  <p>Gidip aynada kendine baktı. Az kalsın gülmeye başlayacaktı.</p>

  <p>Grant Wood'un ünlü «American Gothic» tablosundaki yabalı adama benzemişti.</p>

  <p>Üstelik o adamın şapkasız olmasına rağmen. Şapka Mort'un saçlarını iyice örtüyordu. Shooter'ınkini de örttüğü gibi. Yazar daha düşmanının saç rengini bile bilmiyordu. Ama bir dahaki sefere öğreneceğinden emindi. Çünkü Shooter’ın şapkası şimdi ondaydı. Kulaklarına kadar iniyordu. Doğrusu hali pek komikti.</p>

  <p>Sonra kafasındaki o huzursuz ses, şapkayı neden giydin, diye sordu. Kime benzeyeceğini sanıyordun? Ona mı? Mort birden gülmekten vazgeçti. Gerçekten de o şapkayı neden giymişti?</p>

  <p>O huzursuz ses, bunu o istedi, dedi.</p>

  <p>Evet ama, neden? Neden Shooter şapkasını giymemi istesin?</p>

  <p>Belki de o...</p>

  <p>Mort yine o huzursuz sesi konuşturmaya çalıştı. Evet? Belki de o ne?</p>

  <p>... aklının karışmasını istiyor.</p>

  <p>Sonra telefon çalmaya başladı. Mort fena halde irkilmişti. Başındaki şapkayı</p>

  <p>suçlu suçlu çıkararak telefona gitti. Arayanın Greg olduğunu sanıyordu. Belki de Tom, Greg'in evinde! Evet, herhalde böyle oldu. Tom, Greg'i aradı ve ona Shooter'dan, onun tehditlerinden söz etti. Greg de ihtiyarı kendi evine götürdü.</p>

  <p>Onu korumak için. Bu çok mantıklı. Neden daha önce düşünmedim?</p>

  <p>Ama telefon eden Greg değil, Herb Creekmore'du.</p>

  <p>Menajer neşeyle, «Onlarla konuştum,» dedi. «Dergi yarın elinde olacak.</p>

  <p>Pennysylvania'dan federal ekspresle geliyor. Senin Bay Shooter' dan yeni bir haber var mı?»</p>

  <p>Mort elindeki siyah şapkaya baktı. «Henüz yok.» Burnuna yine o tanıdık koku gelmişti.</p>

  <p>«Eh, bu da bir şey sayılır. Oradaki polislerle konuştun mu?»</p>

  <p>Mort, ona bunu yapacağıma söz mü verdim, diye kendi kendine sordu. Pek hatırlamıyorum ama öyle yapmış olabilirim. Sonra, «Evet,» dedi. «Ama ihtiyar Dave Newsome pek heyecanlanmadı. Adamın oyun oynadığını düşünüyor.»</p>

  <p>«Sen ona başvurdun ya bu da yeter. Bence bu önemli, Mort. Gerçekten.»</p>

  <p>«Evet.»</p>

  <p>«Başka bir şey var mı?»</p>

  <p>«Hayır. Ama yaptıkların için milyonlarca defa teşekkür ederim. Hayatımı</p>

  <p>kurtardın.» Mort için için de ekledi. Ve belki de bunlar boş laf değil.</p>

  <p>«Rica ederim. Unutma, küçük kent ve kasabalarda federal ekspres mektupları</p>

  <p>doğruca yerel postaneye teslim ediyor. Tamam mı?»</p>

  <p>«Evet.»</p>

  <p>«E, yeni kitap nasıl gidiyor? Aslında bunu sormak istemiştim.»</p>

  <p>Mort heyecanla, «Yeni kitap harika!» dedi.</p>

  <p>«Ah, çok iyi. O adamı başından at ve yine kitabına dön. Çalışmak, sen ve benden daha iyi insanları bile kurtarmıştır, Mort.»</p>

  <p>«Biliyorum. Kendine iyi bak, Herbert.»</p>

  <p>Mort ağır ağır dışarı çıkarak göle baktı. Bugün gölde hiç tekne yoktu. Ne olursa olsun, bir adım ilerideyim. O deliye kahrolasıca dergiyi gösterebileceğim. Belki bu onu yatıştırmaz... Ama belki de yatıştırır. Ne de olsa o bir deli. Ve sen ünlü Deliler kavminden insanların ne yapacağını ya da ne yapmayacağını</p>

  <p>bilemezsin. İşte onların o şüphe götürür sevimliliği de buradadır. Her şey mümkündür.</p>

  <p>Mort'un birden aklına geldi. Belki de Greg evde. Belki de bu sabah buluşacağımızı unuttu. Böylece umutlanarak içeri girdi. Greg'in numarasını</p>

  <p>çevirdi. Telefon üçüncü kez çalarken genç adamın bir hafta önce karısıyla çocuklarının kaynanasına gideceklerini söylediğini hatırladı.</p>

  <p>Demek Greg yalnızdı.</p>

  <p>Şapka.</p>

  <p>Tom Greenleaf gibi.</p>

  <p>Arabam.</p>

  <p>Genç koca ve yaşlı dul adam.</p>

  <p>Anahtarlar.</p>

  <p>Peki ama, bütün bunlar nasıl oldu? Ah, çok kolay. Shooter, Tom Greenleaf'in evine gitti. Ama tabii kendi arabasına binmemişti. Ah, ne münasebet! Steyşını</p>

  <p>benim bahçemde bıraktı. Tom'un evine benim Buick'imle gitti. Tom'u, Greg'e telefon etmeye zorladı. Yaşlı adam için zaten kaygılanan Greg de Tom'un evine koştu. Shooter, Tom'dan Sonny Trotts'a telefon ederek o gün işe gelemeyeceğini söylemesini istedi. Sonra da yaşlı adamı tornavidayla ...yada buna benzer bir şeyle... öldürdü. Ve...</p>

  <p>Sen iyice kaçırdın! Böyle düşünmenin nedeni korku. Hepsi bu kadar!</p>

  <p>Tekrarlıyorum: Hepsi bu kadar...</p>

  <p>Bu sözler mantıklıydı ama Mort'u ikna edemedi.</p>

  <p>Ya arabalar? Tom'un jipi, Greg'in kamyoneti? Buick'i de katarsan üç araba eder.</p>

  <p>Shooter'ın Ford steyşınını da alırsan eder dört. Ve Shooter sadece bir kişi.</p>

  <p>Bilmiyorum... Ama bu kadarı yeterli değil.</p>

  <p>Mort tekrar telefona koştu. Polisi arayacaktı ama sonra ansızın durakladı. O</p>

  <p>araçlardan biri bir Buick! Benim arabam! Shooter'ın dört araçla birden nasıl başa çıkabileceğini hesaplamaya çalıştıysa da işin içinden çıkamadı. Sonra yine telefon çalmaya başladı.</p>

  <p>Arayan Shooter'dı.</p>

  <p>«Geçen gün karşılaştığımız yere git,» dedi. «Patikadan biraz aşağıya in. Bana kafan oldukça ağır çalışıyormuş gibi geliyor, Bay Rainey ama sana istediğin kadar zaman vereceğim. Akşama doğru seni tekrar arayacağım. O arada birini ararsan bunun sorumluluğu senin.»</p>

  <p>Mort, «Sen ne yaptın?» diye sordu yine. Bütün gücü kesilmişti. Sesi bir fısıltıdan farksızdı. «Kahretsin! Ne yaptın sen?»</p>

  <p>Ama telefon kapanmıştı bile.</p>

  <p>Mort patikayla yolun birleştiği yere doğru tırmandı. Orada durup Shooter'la konuşurken, zavallı Tom Greenleaf onları görme talihsizliğine uğramıştı. Yazar nedense kendi arabasına binmek istememişti. Patikanın iki yanındaki bodur ağaçlar pek cılızdı. Mort sarsak adımlarla patikadan inmeye başladı. İlk rastladığı ağaçlıkta ne bulacağını biliyordu... Ve bunu buldu da. Tom Greenleaf'in jipini. İki adam da içindeydi.</p>

  <p>Greg Carstairs direksiyondaydı. Başını arkaya atmış, bir tornavida sağ gözünün yukarısına, alnına saplanmıştı. Hem de sapına kadar. Tornavida Mort'un evindeki dolaptan alınmıştı. Kırmızı plastik sap iyice çatlamıştı. Mort'un tornavidayı</p>

  <p>tanımaması imkânsızdı.</p>

  <p>Tom Greenleaf ise arka koltuktaydı. Başının tepesine bir balta saplanmıştı.</p>

  <p>Gözleri açıktı. Beyni kulaklarına doğru akarak kurumuştu. Baltanın dişbudaktan yapılmış sapının üzerinde kırmızıyla yazılmış bir tek kelime vardı: Rainey. Yazı</p>

  <p>silikleşmişti ama yine de rahatlıkla okunabiliyordu.</p>

  <p>Mort sessizce durdu. Böcekler vızıldıyor, bir ağaçkakan Morse'la haber gönderircesine içi boş bir ağaç kütüğünü gagalıyordu. Hızlanan rüzgâr gölde beyaz köpükler oluşturuyordu. Gölün suları koyu kobalt rengiydi bugün.</p>

  <p>Arkasında bir hışırtı oldu. Mort öyle hızlı döndü ki, az kalsın düşüyordu.</p>

  <p>Arabaya yaslanmasaydı yere yığılacaktı. Ama gelen Shooter değil, sadece bir sincaptı. Hayvan tırmandığı ağacın dalından ona parlak gözlerle ve nefretle bakıyordu. Mort deli gibi çırpınan kalbinin yavaşlamasını bekledi.</p>

  <p>Sonra sincaba, «İkisini de o öldürdü,» dedi. «Benim arabama binerek Tom'a gitti.</p>

  <p>Sonra ihtiyarın arabasına bindiler. Tom direksiyondaydı. Greg'in evine varır varmaz Shooter genç adamı öldürdü. Sonra Tom'a arabayı buraya sürmesini söyledi.</p>

  <p>İhtiyarı da burada temizledi. Ve her seferinde de benim evimden aldığı gereçleri kullandı. Sonra da Tom'un evine döndü. Belki de koştu. Sonny, 'Telefonda konuşan sanki Tom değildi,' dedi. Bunun nedenini biliyorum. Tom o sırada çoktan ölmüştü.</p>

  <p>Shooter ihtiyarın sesini taklit etti. Herhalde kolay oldu. Sonny zaten ağır işitir. Shooter ona telefon ettikten sonra tekrar arabama binerek evime döndü.</p>

  <p>İşte her şey böyle oldu...»</p>

  <p>Sincap yukarı çıkarak yaprakların arasında kayboldu.</p>

  <p>Mort'un bacakları titremeye başlamıştı. Patikadan iki adım yukarı çıktı. Sonra Tom Greenleaf'in yanaklarında kurumuş olan beyni hatırladı. Bacakları büküldü.</p>

  <p>Yere yığılarak bayıldı.</p>

  <p>Mort kendine geldiğinde yan döndü ve doğrulup oturdu. İyice sersemlemişti.</p>

  <p>Saatine baktığı zaman şaşırdı. İki buçuğa geliyordu. Oysa Tom'un jipini öğleye doğru bulmuştu.</p>

  <p>Tanrım! Shooter! O deli telefon edeceğini söyledi.</p>

  <p>Ayağa kalkmaya çabaladı ama sol bacağı uyuşmuştu. Galiba bacağının üstüne düşmüştü. Kendini zorlayarak ayağa kalkmayı başardı. Ama sol ayağıyla bir adım atmaya kalkar kalkmaz yüzükoyun kapaklandı. Az kalsın kafasını jipin yanına çarpacaktı. Birden arabada iki ölü olduğunu anımsadı. Şimdi arabada oturmuş</p>

  <p>katılaşıyorlardı. Kafalarına tornavida ve balta saplanmıştı. Mort jipin gölgesinden sürünerek çıktı. Sonra sol bacağını yumruklamaya başladı.</p>

  <p>Hafif bir ses, dur, diye bağırdı. Emrindeki son akıl zerreciğinin sesiydi bu.</p>

  <p>Dur! Shooter seni akşama doğru arayacağını söyledi. Saat daha iki buçuk. Bol zamanın var.</p>

  <p>Ama ya daha erken ararsa? Ya akşam güneyde saat ikide başlıyorsa?</p>

  <p>Bacağını böyle yumruklarsan kaslarına kramp girer. O zaman onunla zamanında konuşabilmek için eve sürüne sürüne gidersin!</p>

  <p>Bu sözlerin etkisi oldu. Mort bacağını yumruklamaktan vazgeçti. Bu kez dikkatlice ayağa kalkıp durdu. Uyuşukluk biraz geçince de yürümeye başladı. Tam bodur ağaçların arasından çıkacağı sırada bir arabanın yaklaştığını duydu. Mort düşünmeden dizüstü çöktü. Eski bir Cadillac'ın hızla geçmesini seyretti. Don Bassinger'in arabasıydı. Alkolik olan adam yaz kış burada oturuyordu.</p>

  <p>Cadillac gözden kaybolduktan sonra Mort ayağa kalkarak hızla yürümeye başladı.</p>

  <p>İyi ki buraya kadar arabayla gelmedim, diye düşünüyordu. Ben Bassinger'in Cadillac'ını biliyorum. O da benim Buick'imi. Adamın henüz sarhoş olduğunu da sanmıyorum. Sonradan arabamın buraya park edilmiş olduğunu hatırlayabilirdi.</p>

  <p>Mort göl yolundan topallayarak evine doğru giderken, kendi kendine, Shooter beni bu işe karıştırmak için elinden geleni yapıyor, dedi. Zaten başından beri bu böyle. Eğer dün gece biri Tom Greenleaf'in evinin yakınında bir araba gördüyse, sonradan bunun benim Buick olduğu anlaşılacak. Shooter onları benim tornavida ve baltamla öldürdü...</p>

  <p>Birden Mort, «Onları ortadan kaldırabilirim!» diye bağırdı. «İkisini de göle atarım! Tabii tornavidayla baltayı başlarından çıkarmak için uğraşmam gerekir ama bunu da yaparım sanırım.»</p>

  <p>Sahi, yapabilir misin? Hiç sanmıyorum... Ama başardığını düşünelim. Shooter hiç</p>

  <p>kuşkusuz bu olasılığı da düşündü. Onun her şeyi düşündüğü anlaşılıyor. Şimdi...</p>

  <p>tornavidayla baltayı göle attığını düşünelim. Polis gölü tarar ve onları bulur.</p>

  <p>O zaman durumun daha da kötüleşir. Ve Shooter da bunu biliyor. Onun ne yaptığını</p>

  <p>anlıyor musun? Anlıyor musun?</p>

  <p>Evet, anlıyordu. John Shooter ona bir armağan vermişti. Katrandan yapılmış bir top. iri, ışıltılı bir top. Mort sol eliyle topa vurmuş ve top eline yapışmıştı.</p>

  <p>Sonra sağ eliyle diğerini kurtarmaya çalışmış ama o da katrana yapışıp kalmıştı.</p>

  <p>Üstelik herkese yalanlar uydurup durmuştu. O yüzden John Shooter’ın katranına daha da yapışmıştı. Herkese türlü yalan söylemişti. Bunlar anlaşılırsa durumu daha da kötü olacaktı. Üç yüz metre geride Tom'un başında şapka yerine bir balta vardı. Ve sapında Mort'un adı yazılıydı. Bu da durumunu büsbütün kötüleştiriyordu.</p>

  <p>Mort telefonun boş evde çaldığını hayal ederek kendini zorladı ve koşmaya başladı.</p>

  <p>Shooter telefon etmedi.</p>

  <p>Dakikalar sakız gibi uzadıkça uzadı ama Shooter telefon etmedi. Mort huzursuzca evde dolaşıyor, saçlarını çekiştiriyor, parmaklarıyla kıvırıyordu.</p>

  <p>İki kez beklemekten vazgeçerek telefona gitti. Polisi arayacaktı. Dave Newsome'u, hatta şerifi değil, eyalet polisini. O eski Vietnam kuralına uyacaktı: «Onları öldür: Bırak Tanrı onları ayırsın.»</p>

  <p>Mort, neden olmasın, diye düşündü. Sonuçta temiz bir adım var. Maine'de iki toplumun da saygı gören bir üyesiyim. John Shooter ise...</p>

  <p>Peki John Shooter nedir?</p>

  <p>Mort'un aklına 'hayalet' sözcüğü geldi.</p>

  <p>Ancak telefon etmekten vazgeçmesine bu neden olmadı. Birdenbire, ben polise telefon ederken Shooter beni arar, diye düşündü. Bundan emindi. Meşgul sinyalini duyar ve telefonu kapar. Onunla bir daha konuşamam.</p>

  <p>Dörde çeyrek kala yağmur başladı. Sonbahara özgü soğuk bir yağmur.</p>

  <p>Dörde on kala telefon çaldı. Mort hemen atıldı.</p>

  <p>Arayan Amy'di.</p>

  <p>Amy yangından söz etmek istiyordu. İkisi için ne kadar üzüldüğünden. Sigorta Müfettişi Fred Evans'ın hâlâ Derry'de olduğundan da. «Ted o adamdan şüpheleniyor... Mort, acaba çocuklarımız olsaydı durum değişir miydi?»</p>

  <p>Mort karısının sözlerine uygun yanıtlar verdi ama endişeden çıldırmak üzereydi.</p>

  <p>Shooter onu arayacak olursa telefonun meşgul olduğunu anlayacaktı. Sonunda eski karısını susturmak için tuvalete gitmesi gerektiğini söyledi.</p>

  <p>Amy endişeyle, «Bunun nedeni içki mi?» diye sordu. «İçiyor musun?»</p>

  <p>Mort, «Hayır,» dedi. «Galiba kahvaltı dokundu. Dinle Amy, ben...»</p>

  <p>«Bowie'de mi kahvaltı ettin?»</p>

  <p>«Evet. Amy, ben gerçekten...»</p>

  <p>Kadın, «Tanrım, Mort,» dedi. «O kadının ızgaraları çok pis. Haydi git. Ben seni sonra ararım.» Telefonu kapattı.</p>

  <p>Mort alıcıyı yerine bırakırken yalanı birden gerçeğe dönüştü. Tuvalete gitme ihtiyacı bir anda dayanılmaz oldu. Telaşla koştu. Ve tam oradayken yeniden telefon çalmaya başladı.</p>

  <p>Mort tuvaletten fırladı. Ah, şu yaşam bir komediden farksızdı.</p>

  <p>Bu kez arayan gerçekten Shooter'dı.</p>

  <p>«Seni orada gördüm,» dedi Shooter. Sesi yine sakin ve huzurluydu. «Onları</p>

  <p>bıraktığım yerde yani. Sanki başına güneş geçmiş gibi davrandın. Ama artık yaz geçti.»</p>

  <p>Mort, «Ne istiyorsun?» diye sordu.</p>

  <p>«Az kalsın senin üzerine bir pusula iğneleyecektim. Ama sonra bundan vazgeçtim.»</p>

  <p>Shooter bir an sustu, sonra da fazla önemsemeyen bir aşağılamayla ekledi. «Sen de çok çabuk korkuyorsun.»</p>

  <p>«Ne istiyorsun?»</p>

  <p>«Ah, sana söyledim ya, Bay Rainey. Çaldığına karşılık bir hikâye istiyorum. Hâlâ</p>

  <p>hırsızlığını itiraf etmeyecek misin?»</p>

  <p>Mort'un içinden bir ses, evet, diye fısıldadı. Ona, «Evet,» de. Aklına gelen her şeyi söyle. Dünyanın düz, John Kennedy'le Elvis Presleyin de sağ olduğunu ve Küba'da karşılıklı banço çaldıklarını anlat. Meryl Streep'in bir transvesti olduğunu iddia et. Ona BİR ŞEYLER SÖYLE!</p>

  <p>Ama Mort bunu yapamadı. Bütün öfkesi, düşkırıklığı, dehşet ve şaşkınlığı</p>

  <p>ağzından bir uluma gibi fışkırdı. «BEN HIRSIZ DEĞİLİM! BEN HİÇBİR ŞEY ÇALMADIM!</p>

  <p>ÇALMADIM! SEN DELİSİN! HIRSIZ OLMADIĞIMI KANITLAYABİLİRİM. DERGİ BENDE, DELİ.</p>

  <p>BENİ DUYUYOR MUSUN? O LANET OLASICA DERGİ BENDE!»</p>

  <p>Shooter hiçbir şey söylemedi.</p>

  <p>«Shooter!»</p>

  <p>Karşıdan ses çıkmadı.</p>

  <p>«Shooter, orada mısın?»</p>

  <p>Sessizlik uzadıkça uzuyordu.</p>

  <p>Mort alıcıyı kulağından uzaklaştırdı, tam yerine bırakacağı sırada Shooter'ın çok hafif ve madeni sesini duydu. «... şimdi mi?»</p>

  <p>Mort alıcıyı tekrar kulağına götürdü. «Ne dedin? Telefonu kapattığını sandım.»</p>

  <p>«Şu dergi dediğin nesne şimdi sende mi? Sende mi? Şu anda?» Shooter ilk kez sarsılmış gibiydi. Sarsılmış ve kendine güvenini kaybetmiş gibi.</p>

  <p>Mort, «Hayır,» dedi.</p>

  <p>«Hah şöyle!» Deli rahatlamıştı. «Artık sonunda doğru dürüst konuşacağımızı...»</p>

  <p>Mort onun sözünü kesti. «Federal ekspresle yolladılar. Yarın saat onda postanede olacak.»</p>

  <p>Shooter, «Ne olacak?» diye sordu. «Hikâyenin kopyası olduğunu iddia edeceğin bulanık bir şey mi?»</p>

  <p>Mort, «Hayır,» dedi. Shooter'ı sarstığı, onun savunmasını aşarak canını yakacak bir darbe indirdiği kesindi. Shooter bir an korkmuş gibi konuşmuştu. Mort bu yüzden öfkeyle karışık bir sevinç duyuyordu. «Dergi gelecek! Gerçek dergi!»</p>

  <p>Yine uzun bir sessizlik oldu ama o bu kez alıcıyı kulağına iyice yapıştırdı.</p>

  <p>Shooter karşısındaydı. Ona bir çocukmuş gibi davranan bu deli sonunda belki de gerilemeye başlamıştı.</p>

  <p>Shooter sonunda, «Öyle bir dergi olamaz,» dedi. «İçinde hikâye olan bir dergi.</p>

  <p>Çünkü o hikâye benim!»</p>

  <p>Mort onun sesindeki ıstırabı farketti. Gerçek bir acıydı bu. Yazar büyük bir zevk duydu. «Dergi yarın saat onda burada olacak. Ya da federal ekspres, Tashmore'a gönderilen mektupları bırakır bırakmaz. Seninle orada memnunlukla buluşurum. Dergiye bakabilirsin. İstediğin kadar bakabilirsin, seni Tanrının cezası manyak!»</p>

  <p>Shooter yine uzunca bir sessizlikten sonra, «Orada olmaz,» dedi. «Senin evinde.»</p>

  <p>«Boşversene! Sana derginin o sayısını gösterdiğim zaman çevremde bana yardım edecek kimseler olmalı! Çünkü keçileri iyice kaçırabilirsin!»</p>

  <p>«Dediğim gibi yapacaksın.» Shooter kendini biraz toplamış gibiydi. Ama Mort onun eskisinin yarısı kadar bile sakin olmadığından emindi. Shooter ekledi. «Dediğimi yapmazsan seni Maine Eyalet Hapishanesinde görürüm. Cinayet suçuyla içeri tıkıldığın zaman.»</p>

  <p>«Beni güldürme.» Ama Mort'un bağırsakları düğümlenmeye başlamıştı.</p>

  <p>Shooter, «O adamlar konusunda sandığından daha fazla ipucu bıraktım,» diye açıkladı. «Seninle ilgili ipuçları! Sen de çok zekice yalanlar uydurdun. Ben ortadan kaybolursam boynuna ilmiği geçiriverirler, Bay Rainey.»</p>

  <p>«Beni korkutamazsın.»</p>

  <p>«Pekâlâ korkutuyorum.» Shooter'ın sesi yumuşaktı. «Yalnız... sen de beni korkutmaya başlıyorsun. Biraz. Seni anlayamıyorum.»</p>

  <p>Yazar sesini çıkarmadı.</p>

  <p>Shooter garip, düşünceli bir sesle, «İki ayrı yerde, iki ayrı zamanda aynı</p>

  <p>hikâyeyi yazdığımızı düşünmek...» dedi. «Çok tuhaf olur.»</p>

  <p>«Bu benim aklıma da geldi.»</p>

  <p>«Öyle mi?»</p>

  <p>Mort, «Ama sonra üzerinde durmadım,» dedi. «Artık bu kadar da rastlantı olamaz!</p>

  <p>Konu aynı olsaydı bunu anlardım. Ama dilin de aynı olması? Aynı kahrolasıca anlatım?»</p>

  <p>Shooter, «Evet...» diye karşılık verdi. «Aynı şeyi ben de düşündüm, arkadaş. Bu kadarı da fazla. Bu bir rastlantı olamaz. Sen hikâyeyi benden çaldın. Bu kesin.</p>

  <p>Ama bunu ne zaman ve nasıl yaptığını biliyorsam, kahrolayım!»</p>

  <p>Mort, «Aman bırak artık!» diye patladı. «Dergi geliyor! Elimde kanıtım var! Bunu anlayamıyor musun? Oyun sona erdi. Belki bu oynadığın delice bir oyundu ya da bir sanrıydı. Ama artık sona erdi! Dergi bende.»</p>

  <p>Shooter çok uzun bir sessizlikten sonra, «Hayır,» dedi. «Henüz sende değil.»</p>

  <p>«Çok doğru.» Mort nedense birden bu adama yakınlık duyduğunu hissetti. Bu hiç</p>

  <p>istemediği bir şeydi. «Şimdi... bu gece ne yapacağız?»</p>

  <p>Shooter, «Hiçbir şey yapmayacağız,» dedi. «O adamlar orada kalabilirler. Birinin karısıyla çocukları başka kentteler. Diğeri ise yalnız yaşıyordu. Yarın sabah gidip dergini al. Ben öğleye doğru sana gelirim.»</p>

  <p>Mort, «Beni öldüreceksin,» diye bağırdı. Ama nedense bu düşünce onu korkutmamıştı. «Sana dergiyi gösterdiğimde hayalin sona erecek ve sen beni öldüreceksin.»</p>

  <p>«Hayır!» Shooter’ın sesinden şaşırdığı anlaşılıyordu. «Seni öldürmek mi? Hayır, efendim! Ama diğerleri işimize karışacaklardı. Buna izin veremezdim... Ayrıca seni benimle ilgilenmeye zorlamak için onlardan yararlanabileceğimi düşündüm.</p>

  <p>Yani sana sorumluluğunu kabul ettirmek için.»</p>

  <p>Yazar, «Çok kurnazsın,» dedi. «Bunu ben de kabul ediyorum. Deli olduğundan eminim tabii. Ama ayrıca hayatım boyunca rastladığım en kurnaz köpoğlu köpeksin!»</p>

  <p>Shooter, «Şimdi...» diye yanıt verdi. «Şuna inanabilirsin: Yarın oraya gelir de seni bulamazsam, bu dünyada sevdiğin ve değer verdiğin herkesi ortadan kaldırırım. Hayatını mahvederim. O iki adamı öldürdüğün için sen de hapsi boylarsın. Ama hapsedilmek dertlerinin en hafifi olur. Beni anlıyor musun?»</p>

  <p>Mort, «Evet,» dedi. «Anlıyorum. Arkadaş.»</p>

  <p>«O halde orada ol.»</p>

  <p>«Pekâlâ. Şimdi, diyelim ki, sana dergiyi gösterdim. İçerik listesinde adım ve içinde de hikâyem var. O zaman ne olacak?»</p>

  <p>Kısa bir sessizlik oldu. Sonra Shooter konuştu. «O zaman polise gidip her şeyi itiraf ederim. Ama dava başlamadan çok önce kendi hesabımı da kendim görürüm, Bay Rainey. Çünkü dergide hikâyen varsa, o zaman benim gerçekten deli olduğum anlaşılır. Ve bu tür bir delinin...» İçini çekti. «Bu tür bir delinin yaşaması</p>

  <p>için bir nedeni ya da mazereti olamaz.»</p>

  <p>Bu sözler Mort'u garip bir biçimde etkiledi. O hiç emin değil, diye düşündü. İlk kez şüphelenmeye başladı... Ama bu bakımdan benden üstün sayılır. Bu düşünceyi hemen kafasından kovdu. Olanlardan Shooter sorumluydu. Suçluydu bu deli. Sonra,</p>

  <p>«Derginin sahte olduğunu iddia etmeyeceğini nereden bilebilirim?» dedi. Aslında bu sözlerine bir yanıt beklemiyordu. Ya da onun sözüme güvenmelisin, gibilerden bir şeyler söyleyeceğini sanıyordu.</p>

  <p>Ama Shooter onu şaşırttı. «Dergi gerçekse ben hemen anlayacağım. Sahteyse bunu ikimiz de bileceğiz. Üç gün içinde sahte bir dergi hazırlatabileceğini hiç</p>

  <p>sanmıyorum. New York'ta ne kadar adamın olursa olsun.»</p>

  <p>Düşünme sırası Mort'daydı. Uzun bir süre düşündü. Shooter bekliyordu. Sonunda,</p>

  <p>«Sana güveneceğim,» dedi Mort. «Bunun nedenini de kesin olarak bilmiyorum. Belki de neden son günlerde uğrunda yaşamayı isteyeceğim bir şeyler olmaması. Ama sana sonuna dek güvenecek de değilim. Yarın buraya gelir, bahçe yolunda, seni görebileceğim bir yerde durursun. Silahsız olduğunu anlamalıyım. Sonra ben de evden çıkarım. Oldu mu?»</p>

  <p>«Evet.»</p>

  <p>«Tanrı ikimize de yardım etsin.»</p>

  <p>«Evet, efendim! Ne olduğunu artık anlayamıyorum! Anlıyorsam kahrolayım! Ve bu insanı rahatlatan bir duygu da değil üstelik.»</p>

  <p>«Shooter?»</p>

  <p>«Efendim?»</p>

  <p>«Bir tek soruyu yanıtlamanı istiyorum.» Bir sessizlik oldu. Sonra Mort ekledi.</p>

  <p>«Derry'deki evimi sen mi yaktın?»</p>

  <p>Shooter hemen, «Hayır,» dedi. «Ben seni gözetliyordum.»</p>

  <p>«Bump'ı sen mi öldürdün?» Yazarın sesi acıydı.</p>

  <p>Shooter, «Dinle,» dedi. «Şapkam sende mi?»</p>

  <p>«Evet.»</p>

  <p>Shooter, «Onu istiyorum,» dedi. «Şapkamı şu ya da bu şekilde alacağım.» Başka hiçbir şey söylemeden telefonu kapattı.</p>

  <p>Mort alıcıyı ağır ağır yerine bıraktı. Sonra yine tuvalete gitti.</p>

  <p>Amy yediye doğru tekrar aradı. Mort bu kez eski karısıyla her şey normalmiş gibi konuşmayı başardı. Sanki yukarıdaki banyo altüst olmamış, göle inen patikada ağaçların arasında iki ölü yatmıyormuş gibi.</p>

  <p>Amy, «Biraz önce Fred Evans'la tekrar konuştum,» dedi. «Adam yangınla ilgili bir şey biliyor. Ya da bir şeyden şüpheleniyor. Ama bunu bana açıklamak istemedi.»</p>

  <p>Mort onu yatıştırmaya çalıştı ve bir dereceye kadar başardı da.</p>

  <p>Sonra Amy aniden, «Senin için kaygılanıyorum, Mort,» deyiverdi.</p>

  <p>«Benim için kaygılanıyor musun? Ama ben iyiyim.»</p>

  <p>«Emin misin? Dün seni gördüğümde sinirlerin gerilmiş gibi bir halin vardı...</p>

  <p>Hatta o seferki haline benziyordu...»</p>

  <p>«Amy, ben sinir krizi geçirmedim!»</p>

  <p>Kadın hemen, «Tabii, tabii,» dedi. «Ama ne demek istediğimi anlıyorsun değil mi?</p>

  <p>Filmciler Delacourt Ailesi konusunda öyle kötü davrandıkları zaman çok sarsılmıştın.»</p>

  <p>Mort'un yaşamının en acı olaylarından biriydi. Bir film şirketi romanını satın almaya karar vermişti. Ama son anda biri bunun arşivde duran Bizim Takım adlı</p>

  <p>çok eski bir senaryoya benzediğini farketmişti. Şirket de onun üzerine romanı</p>

  <p>filme almaktan vazgeçmişti. Tabii Mort'un sinirleri son derece gerilmişti. Ama sinir krizi geçirmemiştil</p>

  <p>Yazar ısrarla, «Ben iyiyim,» dedi.</p>

  <p>«Bundan emin misin, Mort?»</p>

  <p>«Evet. Sigortacı dostumuzdan yeni haberler alırsan beni ara.»</p>

  <p>«Olur.»</p>

  <p>Mort, «Hâlâ Ted'in evinde misin?» diye sordu.</p>

  <p>«Evet.»</p>

  <p>«Son zamanlarda ona karşı neler hissediyorsun?»</p>

  <p>Amy durakladı, sonra da kısaca, «Onu seviyorum,» dedi.</p>

  <p>«Ya?»</p>

  <p>Kadın birdenbire, «Başka erkeklerle hiçbir ilişkim olmadı,» diye açıkladı. «Bunu sana her zaman söylemek istedim. Başkalarıyla ilişki kurmadım. Ama Ted., o senin adının ötesine baktı ve beni gördü, Mort. Beni gördü.»</p>

  <p>«Yani ben görmedim, öyle mi?»,</p>

  <p>«Yanımdayken görürdün.» Amy'nin sesi hafif ve kederliydi. «Ama sık sık buradan ayrılırdın.»</p>

  <p>Mort hemen savaşmaya hazırlandı. «Ne? Ben Delacourt Ailesi'nden sonra hiç</p>

  <p>konferans turuna çıkmadım.»</p>

  <p>Kadın usulca, «Seninle tartışmak istemiyorum, Mort,» dedi. «Artık o günler geride kaldı. Ben sadece şunu söylemek istiyorum. Yanımdayken bile benden çok uzaklardaydın. Senin de bir sevgilin vardı. İşine âşıktın sen. O rakibemden öyle nefret ederdim ki, Mort. Benden daha güzel, daha zeki ve daha eğlenceliydi.</p>

  <p>Onunla nasıl yarışabilirdim?»</p>

  <p>Mort neredeyse ağlayacaktı. «Bütün suçu bana yık, olsun bitsin! Ne yapmamı</p>

  <p>istiyordun? Musluk tamircisi olmamı mı? O zaman beş parasız kalırdık, bir işim de olmazdı. Yapabileceğim tek iş yazı yazmaktı. Bunu anlayamıyor musun?</p>

  <p>Yapabileceğim başka hiçbir şey yoktu.»</p>

  <p>«Ben seni suçlamıyorum. Aslında ben de suçluyum. Eğer zayıf ve korkak bir kadın gibi davranmasaydım... bizi öyle yakalayamazdın. Suç Ted'de değildi. O sana gelip her şeyi söylememizi istiyordu. Bense bunu erteleyip duruyordum. Ted'e,</p>

  <p>'Henüz emin değilim,' diyordum. Kendi kendime seni hâlâ sevdiğimi, eskisi gibi olabileceğimizi söylüyordum. Ama galiba hiçbir zaman eskiye dönülemiyor. Ben...»</p>

  <p>Amy nefesini tuttu. Mort o zaman onun ağladığını anladı. «Moteldeki odanın kapısını açtığında yüzünde beliren ifadeyi hiçbir zaman unutmayacağım Mezara girinceye kadar.»</p>

  <p>Mort, iyi, diye bağırmak istedi. Çok iyi. Sen sadece o ifadeyi gör dün. Bense ona neden olan duyguları hissettim! Sonra titrek bir sesle, «Yazı diye bir sevgilim olduğunu biliyordun,» dedi. «Bunu senden hiçbir zaman saklamadım.</p>

  <p>Başından beri biliyordun.»</p>

  <p>Kadın içini çekti. «Ama onun sana böylesine sımsıkı sarıldığını bilmiyordum.»</p>

  <p>Mort, «Eh, artık sevinebilirsin,» dedi. «O da beni terketti sanırım.» Amy artık hıçkıra hıçkıra ağlıyordu. «Mort, Mort,.. ben sadece senin yaşamanı ve mutlu olmanı istiyorum. Beni anlamıyor musun? Bu istediğimi yapamaz mısın?»</p>

  <p>Mort'un gözlerinin önünde Amy'yle Ted'in yataktaki halleri belirdi. «Amy, artık telefonu kapatmam gerekiyor.»</p>

  <p>«Bana ihtiyacın olursa arar mısın? Hâlâ senin için kaygılıyım.» Mort, «Evet,»</p>

  <p>diyerek telefonu kapattı. Hıçkıra hıçkıra ağlayacağını sanıyordu. Ama öyle olmadı.</p>

  <p>Durmadan yağan yağmur Mort'u huzursuzlaştırıyor, kafasının çalışmasını</p>

  <p>engelliyordu. Sonunda gidip yine kanepeye uzandı. Sadece bir kez. Bunu sadece bir tek defa yaptım, diye düşünürken uykuya daldı.</p>

  <p>Rüyasında dünyanın en büyük sınıfındaydı. Kapı kapalıydı ama Mort buzlu camdaki yazıyı okuyabiliyordu.</p>

  <p>BİZİM TAKIMIN YAZI ODASI PROF. DELLACOURT</p>

  <p>Mort, adı yanlış yazmışlar, diye düşünüyordu. Tek T olacak. Karatahtaya gidip aynı cümleyi beş yüz defa yazıyordu. Bir daha John Kintner'den kopya çekmeyeceğim. Elinde hikâyesinden başka bir şeyi olmayan bir insanın yazısını</p>

  <p>çalmak korkunç bir şeydi.</p>

  <p>Mort sonra tahtadan dönüyor ve o koskocaman sınıfta bir tek öğrenci olduğunu görüyordu. Bu öğrencinin saçları kumral ve kabarıktı, ellerinin eklemleri de oldukça iriydi. Uçuk renkli gözleriyle dikkatle Mort'a bakıyordu. Tam bir taşralı genciydi.</p>

  <p>Mort, «Ben seni tanıyorum,» diyordu.</p>

  <p>John Kintner de güneyli lehçesiyle, «Tabii ya,» diye karşılık veriyordu. «Şimdi yazmaya devam et. Beş yüz değil, beş bin.»</p>

  <p>Mort tam döneceği sırada ayağı kayıyor ve yuvarlanmaya başlıyordu. O bağırırken, John Kintner gülüyordu...</p>

  <p>Mort uyandığında kendini yerde buldu. Tiz bir sesle çığlıklar atıyordu. «Bir şeyim yok, bir şeyim yok. Sadece bir rüya gördüm.» Aslında çok sarsılmıştı.</p>

  <p>Çünkü bu sıradan bir rüya değildi. John Kintner sanki karşısına dikilmişti.</p>

  <p>«Tanrım! Onu nasıl oldu da unuttum? Mississippi'li miydi? Hatırlamıyorum. Ama sanmıyorum... Artık John Kintner'ı düşünmeyeceğim. O geçmişte kaldı.»</p>

  <p>Mutfağa giderek titreyen elleriyle kahve yapmaya çalıştı. Shooter'a hiç kimsenin hikâyesini çalmadığını söylemişti. Ama bu doğru değildi. Birinin hikâyesini çalmıştı.</p>

  <p>Bir kere.</p>

  <p>Sadece bir kere.</p>

  <p>«Ama uzun yıllar önce oldu...» diye fısıldadı Mort. «Bunun şimdiki olayla hiçbir ilişkisi yok.»</p>

  <p>Belki bu doğruydu ama Mort bu düşünceyi yine de kafasından atamıyordu.</p>

  <p>Bahar sömestriydi. Üniversitenin üçüncü sınıfında olan Mort, 'Yazı Yazma'</p>

  <p>derslerine devam ediyordu. Öğretmen Richard Perkins Jr. adlı tanınmış bir yazardı. Sınıfta on iki öğrenci vardı. Onlardan biri de John Kintner'di. Aslında Kintner henüz birinci sınıftaydı ama bu derse girmesi için ona özel izin verilmişti. Çünkü çok yetenekliydi.</p>

  <p>Kursa devam edenlerin, altı hikâye yazmaları gerekiyordu. Perkins onlara bir hafta John Kintner'in bir hikâyesini dağıtmıştı. Bunu okuyup sonraki derslerde eleştireceklerdi.</p>

  <p>Bu hikâyenin adı...</p>

  <p>Hikâyenin adını pekâlâ biliyorsun! «Gizli Pencere, Gizli Bahçe»ydi.</p>

  <p>Mort boş evde öfkeyle, «Hiç de değildi,» diye bağırdı. «Hikâyenin adı, «Crawford Mile»dı. «Crawford Mile!» Ve bunun şimdiki olaylarla bir ilgisi de yok.»</p>

  <p>Kintner üç, dört hikâye daha vermiş, sonra da aniden ortadan kaybolmuştu.</p>

  <p>Galiba Vietnam'a gitmişti. Ancak o kursa devam edenlerin en iyisiydi.</p>

  <p>Birincisiydi. Mort ise ikinci. Bu durum Mort'un hiç hoşuna gitmiyordu. Çünkü</p>

  <p>Perkins'in sınıfına birinci olacağına inanarak girmişti.</p>

  <p>Mort yine o hafif sesi duydu. Sen ikinciydin ve bundan nefret ediyordun. John Kintner çıkıp gittiği zaman çok sevindin. Artık yine birinci olacaktın!</p>

  <p>Evet, bu doğruydu! Mort bir yıl sonra mezun olacağı sırada dolabını boşaltırken John Kintner'in Perkins'in verdiği hikâyesini bulmuştu. «Crawford Mile»ı.</p>

  <p>Hikâyeyi tekrar okumuş ve o eski kıskançlığı duymuştu.</p>

  <p>Sonra o yaz garsonluk ederken John Kintner'in hikâyesini kendi adıyla Aspen Quarterly adlı edebiyat dergisine göndermeye karar vermişti. Tabii hikâyenin adını değiştirecekti.</p>

  <p>Öyle de yapmıştı. Her yazıyı kolay kolay beğenmeyen dergi hikâyeyi yayınlamıştı.</p>

  <p>Sonradan suçluluk duygusuna kapılan Mort Rainey, hikâye için gönderilen yirmi beş doları Augusta'daki bir kilisenin kumbarasına atmıştı.</p>

  <p>Ama duyduğu sadece suçluluk değildi.</p>

  <p>Mort şimdi mutfakta oturmuş, kahvenin pişmesini bekliyordu. Başı ağrıyor, John Kintner'i düşünmek istemiyordu. Kintner'in hikâyesini de. Bu hayatında en utanılacak olaydı. Bunu yıllar boyunca kafasının derinliklerinde gömülü tutması</p>

  <p>şaşılacak bir şeydi. Mort, keşke bu anıyı tekrar gömebilsem, diye düşündü. Bu benim için önemli bir gün olacak. Belki de yaşantımın en önemli günü.</p>

  <p>O hınzırca ses, o olayı neden şimdi düşündüğünü pekâlâ biliyorsun, diye fısıldadı.</p>

  <p>«Kes sesini.» Mort bunu sakin sakin, hatta biraz da neşeli bir havada söylemişti. Elinde fincan ve kahve makinesiyle çalışma odasına gitti.</p>

  <p>Bazı şeyler sonsuza dek gizlenemez. Hastalanabilirsin, Mort.</p>

  <p>Yazar aynı ses tonuyla, «Kes sesini,» diye yineledi. «Seni uyarıyorum.»</p>

  <p>Belki de çok hastasın. Hatta belki de bir sinir kri...</p>

  <p>Mort, «Kes sesini!» diye haykırarak, kahve makinesini kaptığı gibi fırlattı.</p>

  <p>Makine büyük cama gelerek kırıldı. Camda da uzun, zikzaklı, gümüşümsü bir çatlak belirdi. Mort'a beyninin ortasında da buna benzer bir çatlak varmış gibi geldi.</p>

  <p>Ama neyse o ses susmuştu artık. Yatak odasına çıkarak saati aldı. On buçukta çalacak biçimde ayarladı, sonra kanepeye uzandı.</p>

  <p>O hafif sese, «Sinir krizi geçirmiyorum,» diye açıkladı. Ama o sinsi sesin artık onunla tartışmak niyetinde olmadığı anlaşılıyordu. Belki de onu korkuttum, diye düşündü. Öyle olduğunu umarım. Çünkü o ses beni korkutmaya başlıyordu. Camdaki çatlağa baktı. Gözlerinin önünde yine o motel odasındaki sahne canlanmıştı.</p>

  <p>Sinir krizi geçirecek olsaydım o zaman geçirirdim... Moteldeki odanın kapısını</p>

  <p>açınca karımın başka bir erkekle yattığını gördüm. Tennesse'de küçük bir kasabadan gelme süslü bir emlakçıyla yattığını...</p>

  <p>Mort gözlerini kapattı. Ancak saat çalarken uyandı. Postaneye gitme zamanı</p>

  <p>gelmişti.</p>

  <p>Mort birden yolda, belki de federal ekspres geldi de gitti bile, diye düşündü.</p>

  <p>Şimdi Juliet bana bakarak başını sallayacak. «Size bir şey gelmedi,» diyecek.</p>

  <p>«Çok üzgünüm.» Ve kanıtım? Onu bir daha ele geçiremeyeceğim. Ama mantıksız düşünceler bunlar. Herb tedbirli adamdır. Yapamayacağı bir şey için söz vermez.</p>

  <p>Postanenin önünde arabadan inmek için kendini zorladı. Ona kapıyla Juliet Stoker'ın mektupları ayırdığı yer arasında sanki en azından bin kilometrelik bir uzaklık varmış gibi geldi.</p>

  <p>Kadına yaklaştığında konuşmaya çalıştıysa da sesi çıkmadı. Dudaklarını</p>

  <p>kıpırdattı ama boğazı iyice kurumuştu. Juliet başını kaldırıp ona baktı, sonra da geriledi. Telaşlanmıştı. Ama motel odasına girerek tabancayı çektiğinde Amy'yle Ted daha da telaşlanmalardı.</p>

  <p>«Bay Rainey! İyi misiniz?»</p>

  <p>Mort öksürerek boğazını temizledi. «Affedersin, Juliet. Bir an boğazım sıkıştı</p>

  <p>sanki.»</p>

  <p>Juliet, «Renginiz çok uçuk,» dedi. Bu ses tonunu biliyordu Mort. Tashmore'lular onunla konuşurken hep bu tonu kullanıyorlardı. Genellikle seslerinden onunla gurur duydukları anlaşılıyordu. Ama bunun ötesinde öfke ve bir lütuf yaptıkları</p>

  <p>duygusu da vardı. Sanki Mort bir dâhi çocukmuş ve ona ayrı bir özen gösterilip uygun yiyecekler verilmesi gerekiyormuş gibi.</p>

  <p>Mort, «Galiba dün gece yediğim bir şey dokundu,» dedi. «Federal ekspres benim için bir şey bıraktı mı?»</p>

  <p>«Hayır, hiçbir şey bırakmadı.»</p>

  <p>Yazar kontuarın kenarını çaresizce kavradı. Neredeyse bayılıyordu. Ama sonra kadının sözlerini yanlış anladığını farketti. «Efendim?»</p>

  <p>Kadın, «Bir tek şey geldi,» diye karşılık verdi. Dönüp aldığı bir zarfı</p>

  <p>kontuarın üzerinden ona doğru kaydırdı. Mort köşesindeki adresi gördü. Zarfı, Ellery Queen dergisinin Pennsylvania'daki bürosundan göndermişlerdi. Mort sanki bir bardak soğuk su içmiş gibi canlandı.</p>

  <p>«Teşekkür ederim.»</p>

  <p>«Bir şey değil. Posta müdürü, federal ekspres memurunun işlerine de baktığımızı</p>

  <p>öğrenseydi, çok şaşırırdı.»</p>

  <p>Mort, «Şey,» diye mırıldandı. «Ben bunu takdirle karşılıyorum.» Artık dergiyi almıştı. Bir an önce oradan ayrılarak evine dönmek istiyordu. Bu oldukça güçlü</p>

  <p>ve adeta ilkel bir istekti. Mort bunun nedenini bilmiyordu. O telaşı ve şaşkınlığı arasında Juliet'i susturmak için az kalsın kadına bahşiş de verecekti... İşte bu da tam bir Yankee olan Juliet'in tepesini iyice attırırdı.</p>

  <p>Kadın cilveli cilveli, «Müdüre bir şey söylemezsiniz değil mi?» diye sordu.</p>

  <p>Mort kendini zorlayarak gülümsedi. «Kesinlikle söylemem.»</p>

  <p>Juliet Stoker, «İyi,» diyerek gülümsedi. «Çünkü ben ne yaptığınızı gördüm.»</p>

  <p>Mort kapının önünde durakladı. «Efendim?»</p>

  <p>«Söylerseniz beni vururlar.» Juliet dikkatle yazarın suratına baktı. «Aslında eve gidip yatmanız iyi olur, Bay Rainey. Doğrusu hiç de iyi gözükmüyorsunuz.»</p>

  <p>Mort içinden, bana son üç günü hep yatarak geçirmişim gibi geliyor, Juliet, dedi. Yani... oraya buraya saldırmadığım zamanlarda.</p>

  <p>Sonra, «Ah,» diye mırıldandı. «Belki hiç de fena bir fikir değil. Kendimi hâlâ</p>

  <p>bitkin hissediyorum.»</p>

  <p>«Ortalıkta bir virüs dolaşıyor. Herhalde size de geçmiş olmalı.»</p>

  <p>Sonra Wigmore Kampından iki kadın içeri girdiler. Herkes onların lezbiyen olduklarından şüpheleniyordu ama kadınların dikkatli davrandıkları belliydi.</p>

  <p>Mort bu fırsattan yararlanarak dışarı kaçtı.</p>

  <p>Bir süre kucağında mavi zarfla arabasında oturdu. Herkesin, hasta gibisin, demesinden bıkmıştı. Bu hoşuna gitmiyordu. Hele kafasının çalışma tarzı hiç.</p>

  <p>Önemli değil. Artık her şey sona ermek üzere.</p>

  <p>Mort tam zarfı açacağı sırada Wigmore Kampından iki kadın postaneden dışarı</p>

  <p>çıktılar. Yazara bakarak kafa kafaya verdiler. Sonra kadınlardan biri gülümsedi.</p>

  <p>Diğeri ise gürültülü bir kahkaha attı.</p>

  <p>Mort birdenbire, zarfı ancak eve döndüğüm zaman açacağım, diye karar verdi.</p>

  <p>Mort, Buick'i evin yanına, her zamanki yerine park etti. Kontağı kapattı. Sonra gözlerinin önünde yumuşak, gri bir sis belirdi. Sis kaybolduğunda kendini oldukça tuhaf hissetti. İyice korkmuştu. Bir derdin mi var? Fiziksel bir şey?</p>

  <p>Hayır. Sadece sinirlerim gergin.</p>

  <p>Bir şey duyduğu ya da öyle sandığı için çabucak dönüp baktı. Ama görünürde hiçbir şey yoktu. Mort titreyerek kendi kendine, aklını başına topla, dedi.</p>

  <p>Kendine hakim ol. Yapman gereken sadece bu. Kendine hakim olmak.</p>

  <p>Sonra, bir tabancam vardı, diye düşündü. O gün. Ama dolu değildi. Bunu onlara daha sonra söyledim. Amy bana inandı, Milner'ı bilmiyorum. Ama Amy inandı ve...</p>

  <p>Öyle miydi dersin, Mort? Tabanca gerçekten boş muydu?</p>

  <p>Yazar yine camdaki çatlağı anımsadı. Zikzaklar çizen anlamsız, gümüş bir şimşeğe benziyordu. İşte böyle oluyor, diye aklından geçti. İnsanın yaşamında böyle şeyler oluyor.</p>

  <p>Sonra elindeki büyük zarfa baktı. Asıl bunu düşünmem gerekiyor. Amy'yi ya da Tennessee'de Shooter's Knob kasabasından gelen aşağılık Bay Ted'i değil. Bunu.</p>

  <p>Zarfı açarak sarstı. Ellery Queen dergisi kucağına düştü. Ad parlak kırmızıyla yazılmıştı. Yukarısında tarih vardı: Haziran 1980. Alta ise daha küçük harflerle o sayıda hikâyeleri olan yazarların adları sıralanmıştı.</p>

  <p>Ama Mort'un ismi kapakta yoktu.</p>

  <p>Tabii ya, o sırada öyle ünlü bir yazar değildim. Özellikle polisiye hikâyeler yazdığım da yoktu. «Ekme Mevsimi» bu türdeki tek hikâyem olarak kaldı. Editörler de o yüzden kapağa adımı yazmadılar.</p>

  <p>Mort dergiyi açtı. Ama en başta olması gereken içerik listesi yoktu.</p>

  <p>Koparılmıştı.</p>

  <p>Telaşla dergiyi karıştırdı. Bir ara elinden düşürdü. Sonra hafifçe bağırarak tekrar kaptı. Kesiği ilk bakışta farketmedi. Durumu dergiyi ikinci kez karıştırırken anladı, 83'den 98'e kadar olan sayfalar kesilip çıkarılmıştı.</p>

  <p>Mort, «Onları sen kestin!» diye bağırdı. Hem de öyle avaz avaz bağırıyordu ki, gözleri adeta yuvalarından uğramıştı. Arabanın direksiyonunu yumruklamaya başladı. Korna çalıp duruyordu. «Onları sen kestin, aşağılık köpek! Bunu nasıl basardın? Onları sen kestin! Sen kestin!»</p>

  <p>Mort tam eve doğru ilerlerken o öldürücü fısıltı yine, Shooter bu işi nasıl yapmış olabilir, diye sordu. Zarf Pennsylvania'dan geldi. Onu Juliet aldı. O</p>

  <p>halde Tanrı aşkına, nasıl...</p>

  <p>Yazar durakladı.</p>

  <p>Juliet, «İyi,» demişti. «İyi. Çünkü ben senin ne yaptığını gördüm.»</p>

  <p>Tamam. Durum anlaşılıyor. Juliet de bu işin içinde. Ama...</p>

  <p>Ama Juliet yüzyıllardan beri Tashmore'da.</p>

  <p>Ve kadın böyle bir şey de söylemedi. Bunu senin kafan uydurdu. Paranoyak bir kriz.</p>

  <p>Mort, «Ama bu onun işi,» diyerek eve girdi. İçeri adımını atar atmaz dergiyi olanca gücüyle fırlattı. Dergi ürkmüş bir kuş gibi uçarken sayfaları açıldı. Ve sonra yere düştü. Ah, tabii ya! Bu onun işi. Ama burada durup onu beklemek niyetinde değilim. Ben...</p>

  <p>Sonra Shooter’ın şapkasını gördü. Çalışma odasının kapısının önünde, yerde duruyordu.</p>

  <p>Mort bir an yerinden kımıldayamadı. Kalbinin çarpıntısı kulaklarında gürlüyordu.</p>

  <p>Sonra ayaklarının ucuna basarak usul usul sobaya doğru ilerledi. Maşaların arasından demir çubuğu aldı. Çubuğun ucu küreğe çarparak hafif bir gürültü</p>

  <p>çıkarınca yüzünü buruşturdu. Sonra dönerek tekrar kapalı kapıya doğru yürüdü.</p>

  <p>Çubuğu banyoya dalmadan önce yaptığı gibi tutuyordu. Yere attığı derginin yanından dolaşmak zorunda kaldı.</p>

  <p>«Shooter?»</p>

  <p>Ona yanıt veren olmadı.</p>

  <p>«Shooter, kendi isteğinle dışarı çıkarsan daha iyi olur! İçeri girerek seni dışarı çıkarmak zorunda kalırsam bir daha yürüyemezsin!»</p>

  <p>Ama yine bir karşılık alamadı.</p>

  <p>Mort orada biraz daha durdu. Cesaretini toplamaya çalışıyordu. Sonra tokmağı</p>

  <p>çevirdi. Kapıya omzuyla vurarak içeri daldı. Haykırıyor, çubuğu sallıyordu.</p>

  <p>Ancak oda boştu.</p>

  <p>Ama Shooter'ın oraya gelmiş olduğu kesindi. Evet! Mort'un bilgisayarı yerde yatıyordu. Ekranı paramparça olmuştu. Shooter yapmıştı bunu. Şimdi masada, bilgisayarın yerinde eski tip bir Royal yazı makinesi duruyordu. Çelik yüzeyi donuklaşmış, toz içinde kalmıştı. Tuşların üzerine bir roman müsvettesi dayanmıştı. Shooter'ındı bu. Bir milyon yıl önce verandaya bıraktığı müsvette.</p>

  <p>Yani, «Gizli Pencere, Gizli Bahçe.»</p>

  <p>Mort elindeki çubuğu yere düşürdü. Sanki ipnotize olmuş gibi yazı makinesine doğru ilerleyerek müsvetteyi aldı. Sayfaları ağır ağır karıştırdı. O zaman Bayan Gavin'in müsvettenin neden onun olduğuna inandığını anladı. Tabii ya! Kadın yıllarca «Gizli Pencere, Gizli Bahçe»ye benzeyen çok müsvette görmüştü. Ne de olsa Mort bilgisayarı daha sonra almıştı. Yazı yazmaya başladığında yıllarca bu eski Royal makineyi kullanmıştı. Yıllar makineyi aşındırmıştı. Yazı yazıldığı</p>

  <p>zaman harfler, yaşlı bir adamın dişleri kadar çarpık oluyordu.</p>

  <p>Ama tabii makine hep evdeydi. Çalışma odasındaki dolabın dibinde, eski prova ve müsvette yığınlarının arkasında duruyordu. Herhalde Shooter onu çalmış ve romanını bu makinede yazmıştı. Mort postanedeyken de usulca geri getirmişti.</p>

  <p>Tabii ya! Bu mantıklı değil mi?</p>

  <p>Hayır, Mort. Hiç de mantıklı değil. Sen mantıklı bir şey yapmak ister misin? O</p>

  <p>halde polisi çağır. İşte sana mantıklı bir şey. Polisi çağır. Onlara buraya gelip, seni bir yere kapamalarını istediğini söyle! Çabuk olmalarını tembih etmeyi de unutma! Sen daha fazla zarar vermeden bu işi yapmalılar! Başkalarını</p>

  <p>da öldürmeden!</p>

  <p>Mort çılgın gibi bağırarak kâğıtları havaya fırlattı. Gerçek, gümüş bir şimşek gibi kafasında çakarken kâğıtlar etrafta uçuştu.</p>

  <p>John Shooter diye biri yoktu.</p>

  <p>Hiçbir zaman da olmamıştı.</p>

  <p>Mort, «Hayır,» dedi. Yine büyük oturma odasında bir aşağı bir yukarı dolaşmaya başlamıştı. Baş ağrısı dalgalar halinde başlayıp geçiyordu. «Hayır, bunu kabul etmiyorum. Kesinlikle kabul etmiyorum.»</p>

  <p>Ama kabul etmesi ya da etmemesinin hiç önemi yoktu. Bilmecenin bütün parçaları</p>

  <p>önündeydi. Mort eski Royal yazı makinesini gördüğü an bu parçalar çabucak biraraya gelmeye başlamıştı. Şimdi, aradan on beş dakika geçmesine rağmen hâlâ</p>

  <p>toplanmaya devam ediyordu. Yazarın onları dağıtacak irade gücü de kalmamış</p>

  <p>gibiydi.</p>

  <p>Mort'un gözlerinin önünde hep aynı sahne beliriyordu. Mechanic Falls'da benzin istasyonundaki genç, lastikli çubukla ön camı siliyordu. Mort daha sonra, çocuk bana çok fazla özen gösterdi, diye düşünmüştü. Kitaplarımı beğeniyordu ve beni tanıdı. Belki bu doğruydu ama ön camın da temizlenmesi gerekiyordu, çünkü</p>

  <p>kirlenmişti. Arka yollarda uzun süre hızlı araba kullanırsan birçok şey ön cama yapışırdı. Herhalde arka yollardan geçtim. Rekor kıracak bir hızla Derry'e gidip döndüm. Orada sadece evi yakacak kadar kaldım. Dönüşte benzin almak için bile durmadım. Ne de olsa gidecek yerler ve öldürülecek kediler vardı. Öyle değil mi?</p>

  <p>Ah, işim başımdan aşkındı tabii!</p>

  <p>Mort odanın ortasında durup hızla pencereye doğru döndü. Camdaki gümüşümsü</p>

  <p>çatlağa, «Bütün bunları yaptıysam neden şimdi olanları anımsamıyorum?» diye sordu. «Neden şimdi bile anımsayamıyorum?»</p>

  <p>«Cevabı bilmiyorum... Ama o adın nereden geldiğini pekâlâ biliyorum. Bunun yarısı üniversitedeyken hikâyesini çaldığım gencin adı. Diğer yarısı da karımı</p>

  <p>çalan adamın ismi. Bu garip, edebi bir şakaya benziyor.»</p>

  <p>Kadın onu sevdiğini söylüyor, Mort. Şimdi onu seviyormuş.</p>

  <p>Haydi oradan! Başkasının karısıyla yatan bir erkek hırsız sayılır. Kadın da onun suçortağı.</p>

  <p>Yazar meydan okurcasına çatlağa baktı.</p>

  <p>Ama çatlak karşılık vermedi.</p>

  <p>Mort üç yıl önce, Delacourt Ailesi adlı bir roman yayınlamıştı. Shooter’ın romanının üzerindeki adres de şöyleydi: «Dellacourt, Mississippi.»</p>

  <p>Yazar aniden telaşla çalışma odasına koştu. Yere saçılmış kâğıtlar yüzünden ayağı kaydı. Az kalsın düşüyordu. Ansiklopedilere uzanarak M harfini aldı.</p>

  <p>Mississippi bölümünü buldu. Titreyen parmağını Mississippi'deki kentlerin adları</p>

  <p>üzerinde dolaştırdı. Sayfalar dolusu isim vardı. Çaresiz bir umutla adları</p>

  <p>okuyordu.</p>

  <p>Ama.. Mississippi'de Delacourt ya da Dellacourt diye bir yer yoktu.</p>

  <p>Perkinsburg'u aramayı düşündü. Shooter ona Herkes Onluğu Düşürür adlı romanının karton kapaklı ucuz kopyasını otobüse binmeden önce oradan aldığını söylemişti.</p>

  <p>Ama Mort sonra ansiklopediyi kapattı. «Bu zahmete değmez ki. Mississippi'de belki Perkinsburg diye bir yer var. Ama ne işe yarar?»</p>

  <p>. Mort'un John Kintner'le tanıştığı sınıfta ders veren yazarın adı Richard Perkins Jr.'du. İşte bu ad da oradan alınmaydı.</p>

  <p>«Evet ama ben bunların hiçbirini de anımsamıyorum. O halde nasıl...»</p>

  <p>O hafif ses üzgün üzgün, ah, Mort, diye inledi. Sen çok hastasın. Hasta bir adamsın sen.</p>

  <p>Mort, «Bunu kabul etmiyorum,» dedi. Titrek ve bitkin sesi yüzünden aynı zamanda dehşete kapıldı. Ama başka seçeneği var mıydı? Bir keresinde uykusunda bazı</p>

  <p>şeyler yaptığını, geri dönülemeyecek adımlar attığını düşünmemiş miydi?</p>

  <p>O hafif ses, iki kişiyi öldürdün, diye fısıldadı. Tom'u öldürdün, çünkü o gün yalnız olduğunu biliyordu. Greg'i ise durumu kesin olarak öğrenmemesi için ortadan kaldırdın. Eğer sadece Tom'u öldürseydin, Greg polisi çağırırdı. Ama bunu istemiyordun. Buna GELEMEZDİN. Anlattığın bu korkunç hikâye sona erinceye dek böyle bir şey olması işine gelmezdi. Dün yataktan kalktığında her yanın sızlıyordu. Vücudun kaskatı kesilmişti ve sızım sızım sızlıyordu. Ama bunun nedeni banyonun kapısını kırman ve duşa saldırman değildi herhalde! Senin bundan çok daha fazla işin vardı. Tom ve Greg'le ilgilenmen gerekiyordu. Arabanın nasıl dolaştığı konusunda da haklıydın... Ama Sonny Trotts'a telefon ederek Tom olduğunu söyleyen SENDİN! Mississippi'den yeni gelen biri Sonny'nin kulağının biraz ağır işittiğini bilemezdi. Ama SEN bilebilirdin. Onları sen öldürdün Mort.</p>

  <p>O adamları ÖLDÜREN sensin!</p>

  <p>Yazar çığlık çığlığa, «Bunu kabul etmiyorum!» diye bağırdı. «Bütün bunlar onun planının bir parçası! O küçük oyununun bir bölümü! O küçücük kafa oyununun! Ve ben... hiçbir şeyi kabul etmiyorum...»</p>

  <p>Mort'un kafasının içinde fısıldayan o ses, dur, dedi. Yazar da durdu. Bir an iki dünyada da derin bir sessizlik oldu: Kafasının içindeki ve dışındaki dünyalarda.</p>

  <p>Sonra o hafif ses, bunu neden yaptın, Mort, diye sordu. Bu karmaşık ve kanlı</p>

  <p>olayı neden yarattın? Shooter bir hikâye istediğini söyleyip durdu. Ama Shooter diye biri YOK ki! SEN ne istiyorsun, Mort? John Shooter diye birini NEDEN</p>

  <p>yarattın?</p>

  <p>Sonra dışarıdan bahçe yolundan inen bir arabanın gürültüsü geldi. Mort saatine baktı. Tam on ikiydi. Rahatlama ve zafer duygusu bacayı saran alevler gibi içinden yükseldi. Elinde derginin olması ama kanıt bulamaması önemli değildi.</p>

  <p>Shooter’ın onu öldürme ihtimalinin olması da. John Shooter adında biri olduğunu öğrendiği takdirde mutlulukla ölmeye razıydı. O dehşet verici olaylardan sorumlu olmadığını öğrendiği takdirde.</p>

  <p>Mort sevinçle, «O geldi!» diyerek çalışma odasından dışarı fırladı. Ellerini havada deli gibi sallıyor, dans ediyordu.</p>

  <p>Sonra durup Bump'ın ölüsünün çivilenmiş olduğu dolabın meyilli damının üzerinden bahçe yoluna baktı. Elleri ağır ağır yanına düştü. Beynini kapkara bir korku sardı. Bilmecenin son parçası da yerine oturmuştu. Birkaç dakika önce çalışma odasında, belki de intihar edecek cesaretim olmadığı için hayali bir katil yarattım, diye düşünmüştü. Ama şimdi Shooter’ın «Mort'u hiçbir zaman öldürmem,»</p>

  <p>dediği zaman gerçeği açıklamış olduğunu anlıyordu.</p>

  <p>Gelen Shooter’ın hayali steyşını değildi. Amy'nin ciddi havalı, küçük Subaru'suydu. Araba durmak üzereydi. Amy direksiyondaydı. Bu kadın Mort'un aşkını çalmıştı. Ve verebileceğin tek şey aşk olduğu zaman bunu çalan bir kadın hiçbir şeye yaramazdı.</p>

  <p>Ama Mort, Amy'yi yine de seviyordu.</p>

  <p>Ondan nefret eden Shooter'dı. Amy'yi öldürmek ve onu gölün kıyısına, Bump'ın yakınına gömmek isteyen de Shooter'dı. Böylece kadın çok geçmeden ikisi için de bir esrar halini alacaktı.</p>

  <p>Mort çok yaşlı bir adamı andıran titrek bir sesle, «Hemen git, Amy,» diye fısıldadı. «Çok geç kalmadan hemen git!»</p>

  <p>Ama Amy arabadan iniyordu. Kadın arabanın kapısını kaparken Mort'un beyni de kapkara kesildi.</p>

  <p>Amy tokmağı yokladı ve kapının açık olduğunu anladı. İçeri girdi. Tam «Mort!»</p>

  <p>diye sesleneceği sırada vazgeçti. İrileşmiş gözlerle etrafına şaşkınlıkla baktı.</p>

  <p>Ev berbat haldeydi. Çöp tenekesi dolup yerlere taşmıştı. Bir tekmede köşeye fırlatıldığı anlaşılan alüminyum tencereye birkaç sonbahar sineği tembel tembel girip çıkıyordu. İçeriye yemek kokusu çökmüştü. Ev çok havasızdı. Amy burnuna çürümüş yiyecek kokusu da geldiğini düşündü.</p>

  <p>«Mort?»</p>

  <p>Ona yanıt veren olmadı. Kadın ufak adımlar atarak biraz ilerledi. Evin geri kalan kısmını görmek istediğinden pek de emin değildi. Bayan Gavin eve daha üç</p>

  <p>gün önce gelmişti. Bu kadar kısa bir sürede her şey nasıl böyle altüst olmuştu?</p>

  <p>Amy evliliklerinin son yılı boyunca Mort için kaygılanıp durmuştu. Ama boşandıktan beri kaygıları daha da artmıştı. Evet, kaygılanmış ve kendini suçlu hissetmişti. Bir bakıma bu doğruydu, kendini suçlu buluyordu. Herhalde hep böyle olacaktı. Ama Mort hiçbir zaman güçlü bir erkek olamamıştı... En zayıf yanı da bu gerçeği inatla, hatta bazen isterikçe reddetmesiydi. Bu sabah Mort intihar etmek üzere olan biri gibi konuşmuştu. Amy, eski kocasının Ted'i getirmemesiyle ilgili uyarısını da hemen ciddiye almıştı. Mort, Ted'i gördüğü zaman gerçekten intihar edebilirdi.</p>

  <p>Amy'nin aklına cinayet hiç gelmemişti. Şimdi de gelmiyordu. Mort o korkunç gün motelde onları tabancayla tehdit ettiğinde de gelmemişti. Bu ihtimali düşünerek korkuya kapılmamıştı. Mort bir katil değildi.</p>

  <p>«Mort? M...»</p>

  <p>Amy mutfaktaki tezgâhın önünden geçerken sözcük gırtlağına takılıp kaldı, iyice sersemlemiş ve gözleri irileşmişti. Oradan büyük oturma odasını görebiliyordu.</p>

  <p>Etraf kâğıt içindeydi. Mort çekmecelerdeki bütün roman müsvettelerini ve dosyalarındaki kâğıtları etrafa saçmıştı. Masa kirli tabaklarla doluydu. Kahve makinesi, çatlamış olan pencere camının önüne düşüp kırılmıştı.</p>

  <p>Ve her yerde, her yerde, her yerde bir tek sözcük vardı: SHOOTER.</p>

  <p>Duvarlara, Mort'un kadının çekmecesinden aldığı anlaşılan renkli tebeşirlerle SHOOTER yazılmıştı. Pencereye de öyle. Mutfaktaki tezgâh mürekkeple yazılmış</p>

  <p>SHOOTER adıyla doluydu. Evin arkasındaki verandanın destek direklerine de kurşun kalemle aynı sözcük sıralanmıştı: SHOOTER.</p>

  <p>En kötüsü, kiraz ağacından yapılmış cilalı masaya da SHOOTER adı kazınmıştı.</p>

  <p>Eğri büğrü harfler otuz santim boyundaydı. Mort'un masayı kazımak için kullandığı tornavida yakındaki bir iskemlenin üzerinde duruyordu. Çelik ucuna kırmızı bir şey bulaşmıştı. Amy bunun kiraz ağacının boyası olduğunu düşündü.</p>

  <p>Etrafına bakınarak, «Mort?» diye fısıldadı.</p>

  <p>Şimdi Mort'un intihar etmiş olmasından, onun ölüsünü bulacağından korkuyordu. Bu işi nerede yapmış olabilirdi? Ah, tabii ya! Çalışma odasında! Başka nerede olacak? Yaşamının en önemli bölümünü o odada geçirdi. Herhalde ölmek için de yine orayı seçti.</p>

  <p>Amy içeri girerek Mort'un ölüsüyle karşılaşmak istemiyordu. Ama ayakları yine de onu oraya doğru sürükledi. Yere hiç bakmıyordu. Çalışma odasının kapısına varınca usul usul itti.</p>

  <p>Mort eski Royal yazı makinesinin önünde, ayakta duruyordu. Bilgisayarı yerde, kırık camların arasında yatıyordu. Yazar garip bir biçimde bir köy vaizine benziyordu. Amy bunun nedeninin takındığı tavır olduğunu düşündü. Eski kocası</p>

  <p>ellerini ciddi bir tavırla arkasında kavuşturmuştu. Ama en büyük neden başındaki şapkaydı. Siyah şapkayı kulaklarına kadar geçirmişti. Amy onun ünlü, «American Gothic» adlı tablodaki adamı andırdığını düşündü. Oysa resimdeki adam şapkalı</p>

  <p>değildi.</p>

  <p>Amy, «Mort...» dedi. Sesi kararsız ve hafifti.</p>

  <p>Yazar karşılık vermedi. Dikkatle ona bakıyordu. Sert bakışlı gözlerinde tuhaf bir parıltı vardı. Amy, Mort'un gözlerini hiç böyle görmemişti. Hatta moteldeki o korkunç günde bile. Sanki Amy'nin karşısındaki Mort değil de ona benzeyen bir yabancıydı.</p>

  <p>Ama şapkayı tanımıştı. «O eski şeyi nerede buldun? Tavanarasında mı?» Kalbinin çarpıntısı yüzünden sesi titriyordu. Evet, tavanarasında bulmuş olmalı, diye düşündü. Naftalin kokusu tâ buraya kadar geliyor. Mort o şapkayı yıllar önce Pennsylvania'da hediyelik eşya satan bir dükkândan almıştı.</p>

  <p>Amy, Derry'deki evin bahçesinin bir bölümünü kendine ayırmıştı. Orası ona aitti.</p>

  <p>Ama Mort fikir bulmakta zorluk çektiği zamanlar oraya giderek yaban otlarını</p>

  <p>ayıklamaya başlardı. Ve böyle anlarda başına o şapkayı giyerdi. Mort ondan,</p>

  <p>«Kafamı çalıştıran şapka,» diye söz ederdi. Amy, Mort'un bir gün başında şapkayla aynaya bakarak şaka yollu, «Bununla bir fotoğrafımı çekmeliler,»</p>

  <p>dediğini anımsıyordu. «Fotoğrafı kitabımın arka kapağına basmaları iyi olur. Bir katırın peşinden, sapanın bıraktığı izlerden yürüyen bir güneyliyi andırıyorum.»</p>

  <p>Sonra şapka ortadan kaybolmuştu. Herhalde yanlışlıkla buraya getirilmiş ve tavanarasına kaldırılmıştı. Ama...</p>

  <p>Sonunda adam kısık bir sesle, dalgın dalgın, «O benim şapkam,» dedi. «Hiçbir zaman bir başkasının olmadı.»</p>

  <p>«Mort? Ne var? Ne...»</p>

  <p>«Sen yanlış yere gelmişsin, kadın. Burada Mort diye biri yok. Mort öldü.» Keskin bakışlı gözlerini Amy'nin yüzünden ayırmıyordu. «Kaypakça sağa sola sapmaya çalıştı ama sonunda artık değil bana kendi kendine yalan söyleyemeyeceğini anladı. Ona elimi bile sürmedim, Bayan Rainey. Yemin ederim. Korkaklara özgü</p>

  <p>olan o yolu seçti.»</p>

  <p>Amy, «Neden bu şekilde konuşuyorsun?» diye sordu.</p>

  <p>Adam hafif bir şaşkınlıkla, «Ben her zaman böyle konuşurum,» dedi.</p>

  <p>«Mississippi'de herkes böyle konuşur.»</p>

  <p>«Mort, lütfen sus!»</p>

  <p>«Ne dediğimi anlamadın mı? Sağır değilsin ya? O öldü. İntihar etti,»</p>

  <p>Amy ağlamaya başladı. «Mort, sus artık. Beni korkutuyorsun. Ve bu hiç hoşuma gitmiyor.»</p>

  <p>«Önemli değil.» Adam ellerini öne getirdi. Bir elinde masasının üst çekmecesinden aldığı makas vardı. Makası açıp kapatarak havaya kaldırırken bulutların arasından çıkan güneşin parlak ışıkları makasın ucunda yansıdı. «Daha fazla korkmayacaksın.» Kadına doğru geldi.</p>

  <p>Amy bir an yerinden kımıldayamadı. Mort onu öldüremezdi. Eski kocası cinayet işleyebilecek bir insan olsaydı herhalde bunu o gün motelde yapardı.</p>

  <p>Sonra adamın gözlerini gördü ve Mort'un da aynı gerçeği bildiğini anladı.</p>

  <p>Ama bu karşısındaki o değildi.</p>

  <p>Amy haykırarak döndü, kapıya doğru atıldı.</p>

  <p>Shooter onun peşinden koştu. Makası indirirken havada gümüşten bir yarım daire çizdi. Eğer ayağı tahta zeminin üzerine saçılmış olan kâğıtlar yüzünden kaymasaydı, makası Amy'nin iki kürek kemiği arasına, sapına kadar saptayacaktı.</p>

  <p>Shooter öfke ve şaşkınlıkla bağırarak yere kapaklandı. Makas, «Gizli Pencere, Gizli Bahçe»nin dokuzuncu sayfasına saplanırken uçları kırıldı. Adam ağzını yere çarptığı için dudaklarının arasından kanlar fışkırdı. Cebindeki Pall Mall sigara paketi ileri fırladı. Shooter dizlerinin üzerinde doğruldu. Dudaklarını ve dişlerini boyayan kanların arasında adeta sırıtıyordu.</p>

  <p>«Bunun sana bir yararı olmayacak, Bayan Rainey!» diye bağırarak ayağa kalktı.</p>

  <p>Makasa baktı, sonra da sabırsızca fırlatıp attı. «Bahçede senin için de bir yer var! Orayı seçtim bile. Dikkatli ol!»</p>

  <p>Kapıdan fırlayan kadının peşinden koştu.</p>

  <p>Oturma odasının ortalarında Amy de yere yuvarlandı. Bir dergiye takılmıştı. Yan düşerken kalçası ve sağ göğsü sızladı. Acı acı bağırdı.</p>

  <p>Shooter ise masaya koşarak kediyi öldürmek için kullandığı tornavidayı kaptı.</p>

  <p>«Orada bekle. Kımıldama.» Kadın arkaüstü dönmüş, irileşmiş gözlerle ona bakıyordu. Adam ekledi. «Kımıldanıp durursan her şey bitmeden önce canın yanar.</p>

  <p>Sana acı vermek istemiyorum, bayan. Ama gerekirse bunu da yapacağım. Buralara kadar geldim. Bu kadar zahmete karşılık elime bir şey geçmeli.»</p>

  <p>Shooter yaklaşırken Amy dirseklerinin üzerinde doğruldu. Hızla geri geri kaydı.</p>

  <p>Saçları yüzüne düşmüştü, ter içindeydi. Sıcak terin kokusu burnuna geliyordu.</p>

  <p>Tepesine dikilmiş olan adamın suratı bir delinin yüzüne dönüşmüştü. Hüküm veren, ciddi birinin suratıydı bu.</p>

  <p>«Hayır, Mort! Lütfen, Mort...»</p>

  <p>Shooter kadının üzerine atıldı. Tornavidayı yukarı kaldırdı, sonra da hızla indirdi. Amy bir çığlık atarak sola doğru kaydı. Tornavida elbisesini yırtarak etine saplanırken kalçası alev alev yandı. Sonra dizüstü doğruldu. O sırada elbisesinden şerit gibi uzun bir parçanın yırtıldığını farketti.</p>

  <p>Shooter, «Hayır, bayan,» diye soluyarak Amy'i ayak bileğinden yakaladı. «Hayır, bayan.» Kadın omzunun üzerinden, karmakarışık olmuş saçlarının arasından baktı.</p>

  <p>Adamın yere saplanmış olan tornavidayı çıkarmaya çalıştığını gördü.</p>

  <p>Shooter tornavidayı hızla çekti, sonra Amy'nin baldırına sapladı.</p>

  <p>Korkunç, müthiş bir acı duydu Amy. Sanki bütün dünya bu acıdan oluşmuştu.</p>

  <p>Haykırarak geriye doğru bir tekme attı. Ayağı adamın burnuna geldi. Shooter'ın burnu kırıldı. Homurdanarak yan düştü., Ellerini yüzüne bastırmıştı. Amy ayağa kalktı. Birinin ulur gibi bağırdığını duyuyordu. Aya doğru uluyan bir köpeğin sesine benziyordu duyduğu ses. Amy, herhalde bu köpek değil, diye düşündü.</p>

  <p>Uluyan ben olmalıyım.</p>

  <p>Shooter ayağa kalkıyordu. Yüzünün alt kısmı kandan oluşmuş bir maskeye dönüşmüştü. Sonra maske yarıldı ve Mort Rainey'nin çarpık ön dişleri gözüktü.</p>

  <p>Adam güldü. «Dövüşken bir kadınsın, öyle değil mi? Zararı yok, bayan. Sen devam et.»</p>

  <p>Amy'nin üzerine atıldı.</p>

  <p>Kadın sendeleyerek geriledi. Baldırına saplı olan tornavida yerinden çıkarak yere düştü. Shooter ona baktı, sonra da tekrar kadına saldırdı. Sanki oyun oynuyorlarmış gibi. Amy oturma odasındaki iskemlelerden birini kaparak Shooter’ın önüne bıraktı. Bir an sandalyenin üzerinden birbirlerini süzdüler...</p>

  <p>Sonra Shooter kadının elbisesinin önünü tutmaya çalıştı. Amy geriledi.</p>

  <p>Shooter, «Seninle uğraşmaktan sıkıldım,» dedi soluyarak.</p>

  <p>Amy dönüp kapıya doğru koştu.</p>

  <p>Shooter da hemen onun peşinden atıldı. Kadının sırtına vurmaya çalışıyor, parmaklarının uçları Amy'nin ensesine değiyordu. Bir ara kadını elbisesinden yakaladı, ama sonra kaçırdı. Yoksa Amy'yi kolaylıkla kendine doğru çekecekti.</p>

  <p>Amy mutfaktaki tezgâhın önünden geçerek arka kapıya koştu. Sağ mokaseni ayağında şapırtıya benzer sesler çıkarıyordu. Kendi kanıyla dolmuştu. Shooter hâlâ</p>

  <p>Amy'nin peşindeydi. Her soluk alıp verişinde burnundan kanlı baloncuklar çıkıyor, hâlâ kadını elbisesinden yakalamaya çalışıyordu.</p>

  <p>Amy elleriyle tel geçirilmiş kapıya vurdu. Sonra da ayağı takıldığı için boylu boyunca verandaya devrildi. Ciğerlerindeki bütün hava hızla boşaldı. Shooter’ın daha önce müsveddeyi bıraktığı yere düşmüştü. Yuvarlanarak döndü ve adamın yaklaştığını gördü. Artık silahı yoktu, sadece elleri vardı. Ama bu ellerin bile yetip artacağı belliydi. Shooter’ın siyah şapkasının altında parıldayan gözleri sert ve amansızdı. Ama bu gözlerde dehşet verici bir acıma da vardı.</p>

  <p>Shooter, «Çok üzgünüm, bayan,» dedi.</p>

  <p>Bir ses, «Rainey!» diye haykırdı. «Dur!»</p>

  <p>Amy başını çevirip bakmaya çalıştı ama başaramadı. Boynunda bir lif kopmuştu.</p>

  <p>Shooter bakmadı bile. Kadının üzerine atıldı.</p>

  <p>«Rainey! Dur!»</p>

  <p>Shooter, «Burada Rainey diye biri yok...» derken bir silah sesi sonbahara özgü</p>

  <p>sakin havada yankılandı. Shooter olduğu yerde durdu, merakla, hatta kayıtsızca göğsüne baktı. Orada küçük bir delik belirmişti. Kan akmıyordu, en azından şimdilik. Ama delik oradaydı. Shooter parmağını oraya dokundurup çekti. İşaret parmağının ucuna biraz kan bulaşmıştı. Bu biraz da noktalama işaretlerinden birine benziyordu. Bir cümlenin sonuna konulan noktaya. Adam kan lekesine düşünceli düşünceli baktı. Sonra ellerini indirerek Amy'ye döndü.</p>

  <p>«Bebeğim!» diye mırıldandı. Sonra da kadının yanına, verandaya boylu boyunca devrildi.</p>

  <p>Amy yuvarlanarak döndü. Dirseklerinin üzerine doğrulmayı başararak sürüne sürüne onun yattığı yere gitti. Ağlamaya başlamıştı.</p>

  <p>«Mort?» diye bağırdı. «Mort? Mort, lütfen bir şeyler söylemeye çalış.»</p>

  <p>Ama artık bir şey söyleyemeyecekti. Amy bu gerçeği ancak bir dakika sonra kavrayabildi. Yine de ondan sonraki haftalar ve aylarda eski kocasının ölümünü</p>

  <p>reddedecekti. Sonra iradesi zayıflayacak ve bu gerçek karşısında boyun eğecekti.</p>

  <p>Mort ölmüştü. Ölmüştü. Orada çıldırmış ve ölmüştü.</p>

  <p>Sonunda o ve içindeki kişi ölmüştü.</p>

  <p>Amy başını Mort'un göğsüne dayayarak ağladı. Biri arkadan yaklaşarak elini onu teselli etmek istercesine omzuna koyduğu zaman bile dönüp bakmadı.</p>

  <p>SONUÇ</p>

  <p>Tashmore Gölündeki olaylardan üç ay kadar sonra, Ted ve Amy Milner, ünlü yazar Mort Rainey'yi vurup öldüren adamı görmeye gittiler.</p>

  <p>O üç aylık süre içinde adamı bir tek kez görmüşlerdi. Resmi soruşturmada. Ama bu resmi bir işti ve Amy de onunla konuşmak istememişti. Orada bunu yapmak hoşuna gitmeyecekti. Adam hayatını kurtardığı için ona minnet duyuyordu... Ama Mort onun eski kocasıydı. Onu yıllarca sevmişti. Ve için için tetiği sadece Fred Evans'ın parmağının çekmediğine de inanıyordu.</p>

  <p>Olanları iyice kavrayabilmek için uygun bir anın geleceğini ve Evans'la o zaman konuşacağını düşünüyordu. Bu bir yıl olabilirdi. İki, hatta üç yıl. Ama o arada olan şeyler onun daha hızlı harekete geçmesine yol açmıştı. Amy, Ted'in New York'a yalnız gitmesine izin vereceğini ummuştu. Ancak Ted bu konuda kesin bir tavır takınmıştı. «Son kez bir yere yalnız gitmene izin verdiğimde olanları</p>

  <p>biliyorsun! Az kalsın ölüyordun!»</p>

  <p>Amy de öfkeyle yanıt vermişti. «Bunun bana izin verip vermemenle ilgisi yoktu ki. Ben sana gideceğimi söylemedim bile.» Ama Ted sadece omzunu silkmişti.</p>

  <p>O yüzden karı koca New York'a birlikte gittiler. Büyük bir gökdelenin elli üçüncü katına birlikte çıktılar. Ve yine birlikte Birleşik Sigorta Şirketinin bürosunda küçük, hücre gibi bir odaya girdiler. Fred Evans gündüzlerini orada çalışarak geçiriyordu. Tabii bir yere gönderilmezse.</p>

  <p>Amy mümkün olduğunca bir köşeye büzülmeye çalıştı. Büronun sıcak olmasına rağmen şalına sıkıca sarılmıştı.</p>

  <p>Evans ağır ağır hareket ediyordu, bakışları şefkatliydi. Amy'ye çocukken hastalandığında bakan kasaba doktorunu hatırlatıyordu.</p>

  <p>Amy, Evans'tan hoşlanıyordu. Ama bunu hiçbir zaman öğrenemeyecek, diye düşünüyordu. Belki bu gerçeği Evans'a açıklayacak gücü bulabilirim. Ve o da o zaman başını sallar. Ama bu bana inandığı anlamına gelmez. Evans sadece kendisini her zaman, 'Mort'u vuran adam' olarak göreceğimi sanıyor. Mort'un göğsüne kapanarak ambulans gelinceye kadar ağladığım zaman Evans beni seyretmek zorunda kaldı. Sonra doktorlardan biri Mort'u götürmelerine razı olmam için bana yatıştırıcı iğne yapmak zorunda kaldı. O bütün bunları hatırlıyor. Ama buna rağmen Evans'tan hoşlanıyorum.</p>

  <p>Fred Evans zile basarak bir kadın çağırdı. Kadına üç fincan kaynar çay getirtti.</p>

  <p>Ocak ayındalardı. Dışarıda şiddetli bir rüzgâr esiyordu, ısı iyice düşmüştü. Amy hafif bir özlemle Tashmore'u düşündü. Herhalde göl artık dondu. O korkunç rüzgâr karları buzların üzerine doğru uçuruyor. Sonra kafası diğer olayla belirsiz ama kötü bir bağ kurdu. Amy, Mort'un yere yığıldığını ve sigara paketinin cebinden fırladığını görür gibi oldu. Titredi ve duyduğu o özlem de kayboldu.</p>

  <p>Evans, «İyi misiniz, Bayan Milner?» diye sordu.</p>

  <p>Kadın, «Evet,» dercesine başını salladı.</p>

  <p>Ted düşünceli düşünceli kaşlarını çatmış, piposuyla oynuyordu. «Karım olay hakkında bütün bildiklerinizi öğrenmek istiyor, Bay Evans. Önce onu bu fikrinden vazgeçirmeye çalıştım. Ama sonra bunun daha iyi olabileceğini düşündüm. O günden beri durmadan kâbus görüyor...»</p>

  <p>Evans, «Tabii,» dedi. Ted'e pek aldırdığı yoktu, aslında konuştuğu Amy'ydi.</p>

  <p>«Herhalde bu uzun bir süre daha devam edecektir. Aslında ben de bir hayli kâbus gördüm. O olaya dek hiç kimseyi vurmamıştım.» Bir an durdu, sonra da ekledi.</p>

  <p>«Vietnam'ı bir, iki yıl yüzünden kaçırdım.»</p>

  <p>Amy ona neşesizce gülümsedi.</p>

  <p>Ted, «Amy her şeyi resmi soruşturma sırasında dinledi,» diye hatırlattı. «Ama sizden tekrar dinlemek istiyor. O hukuk terimleri olmadan.»</p>

  <p>«Anlıyorum.» Evans onun elindeki pipoyu işaret etti. «İstiyorsanız içebilirsiniz.»</p>

  <p>Ted piposuna baktı, sonra da utanmış gibi cebine attı. «Aslında bırakmaya çalışıyorum.»</p>

  <p>Evans, Amy'ye baktı. «Sizce bunun ne yararı olacak? Daha doğrusu... neye yaramasını istiyorsunuz?»</p>

  <p>«Bilmiyorum.» Amy'nin sesi alçak ve sakindi. «Üç hafta önce Tashmore'daydık.</p>

  <p>Ted'le ben. Evi temizlemek için gitmiştik. Satışa çıkardık da. Biz oradayken bir şey oldu. Daha doğrusu iki şey.» Kocasına dönüp yine neşesizce gülümsedi. «Ted bir şey olduğunu biliyor. Çünkü o zaman sizi arayıp bu randevuyu aldım. Ama olayın ne olduğunu henüz bilmiyor. Ve korkarım bu yüzden bana kızgın. Belki de haklı.»</p>

  <p>Ted Milner karısına kızmadığını söyleyemedi. Elini cebine sokarak piposunu alacak oldu, sonra vazgeçti.</p>

  <p>«Bu iki şeyin... ekimde göl kenarındaki evinizde olanlarla bir ilişkileri var mı?»</p>

  <p>«Bilmiyorum, Bay Evans... Orada ne oldu? Siz ne kadarını biliyorsunuz?»</p>

  <p>Adam arkasına yaslanarak çayından bir yudum aldı. «Şey... Eğer buraya her sorunuza yanıt alacağınızı düşünerek geldiyseniz, korkarım düşkırıklığına uğrayacaksınız. Size yangından söz edebilirim. Ama kocanızın yaptıklarının nedenlerine gelince... Herhalde o boşlukları siz benden daha iyi doldurabilirsiniz. Bizi yangın konusunda en çok nereden çıktığı şaşırttı. Yangın evde değil, Bay Rainey'nin büro olarak kullandığı odasında başlamıştı. Sanki yangın ona zarar vermek için çıkarılmıştı. Ama eski kocanız o sırada evde bile değildi.</p>

  <p>«Sonra bürodaki kalıntılar arasında büyük bir şişe parçası bulduk. Bir şarap şişesiydi bu. Daha doğrusu şampanya şişesi. Ama içine en son gazyağı konmuş</p>

  <p>olduğu kesindi. Etiketin bir kısmı yırtılmamıştı. New York'a bir kopyasını</p>

  <p>gönderdik. Bize bunun 'Moet et Chandon' şampanyası olduğunu bildirdiler. Yıl bin dokuz yüz seksen bilmem kaçtı. Tabii molotof kokteyli için kullanılan şişenin sizin şarap mahzeninizden alındığını gösteren kesin bir kanıt sayılmazdı. Ama yine de oldukça ikna edici bir şeydi. Çünkü listenizde 1983 ve 1984 tarihli on iki kadar 'Moet et Chandon' vardı.</p>

  <p>«O yüzden evinizi sizin ya da eski kocanızın yaktığını düşündük. Ama bu da pek mantıklı bir şey değildi. Bayan Milner, siz evden ayrılırken kapıyı</p>

  <p>kilitlemediğinizi söylediniz...»</p>

  <p>Amy, «O yüzden kaç gece uykularım kaçtı,» dedi. «Bir yere kadar gidip geleceğim zaman kapıyı kilitlemeyi unuturdum. Bangor'un kuzeyindeki küçük bir kasabada büyüdüm ben. İnsan bu tür alışkanlıklardan kolay kurtulamıyor. Mortda...»</p>

  <p>Dudakları titremeye başladığı için sustu. Dudaklarını öyle şiddetle birbirlerine bastırdı ki bembeyaz kesildiler. Kendini topladığı zaman cümlesini alçak sesle tamamladı. «Mort beni bu yüzden azarlardı.»</p>

  <p>Ted onun elini tuttu.</p>

  <p>Evans, «Tabii bu önemli değildi,» diye konuşmasını sürdürdü. «Kapıyı</p>

  <p>kilitleseydiniz de Bay Rainey yine de içeri girebilirdi. Çünkü onda kapıların anahtarları vardı. Öyle değil mi?»</p>

  <p>Ted, «Evet,» dedi.</p>

  <p>«Kapıyı kilitleseydiniz soruşturma belki biraz hızlanırdı ama bunu da kesin olarak söyleyemeyiz. Önemli olan şu: Bayan Rainey... affedersiniz Bayan Milner, kapıyı kilitlemediğinizi açıklamıştınız. Biz de önce kundakçının herhangi biri olabileceğini düşündük. Ama sonra şişenin sizin mahzenden alınmış olabileceği düşüncesi üzerinde durmaya başlayınca suçlu listesi de kısaldı.»</p>

  <p>Ted, »Çünkü mahzenin kapısı kilitliydi,» dedi.</p>

  <p>Evans başını salladı. «Size kimlerde mahzenin anahtarları olduğunu sordum. Bunu hatırlıyorsunuz değil mi, Bayan Milner?»</p>

  <p>«Lütfen beni Amy diye çağırın. Resmiyeti bırakalım.»</p>

  <p>«Pekâlâ. Bunu hatırlıyorsun değil mi, Amy?»</p>

  <p>«Evet. O küçük şarap mahzenini üç, dört yıl önce kilitlemeye başlamıştık. Birkaç</p>

  <p>şişe kırmızı şarap kaybolduğu için. Mort bunun hizmetçinin işi olduğunu düşünüyordu. Buna inanmak istemiyordum. Çünkü ondan hoşnuttum. Ama Mort'un haklı</p>

  <p>olabileceğini de biliyordum. Herhalde haklıydı da. O olaydan sonra kimsenin baştan çıkmaması için kapıyı kilitlemeye başladık.»</p>

  <p>Evans, Ted Milner'a baktı. «Amy'de mahzenin anahtarı vardı. Ve Bay Rainey'nin de hâlâ anahtarlarını atmamış olduğuna inanıyordu. İşte böylece ihtimaller azaldı.</p>

  <p>Tabii suçlu Amy olsaydı, o zaman sizin de ona suçortaklığı ettiğinizi düşünmek zorunda kalırdık. Çünkü o akşamla ilgili olarak birbiriniz için tanıklık etmiştiniz. Bay Rainey de o akşam başka bir yerde olduğunu kanıtlayamıyordu. Ama o da oldukça uzaktaydı. Ve önemli nokta da şuydu: Evin yakılması için bir neden bulamıyorduk. Bay Rainey çalışmaları sayesinde hem kendisi, hem de Amy için rahat bir yaşam sağlamıştı. Parası vardı. Ama biz yine de parmak izi aradık. Ve o cam parçasında çok belirgin iki iz bulduk. Bu Derry'deki görüşmemizin ertesi günü oldu. Parmak izlerinin ikisi de Bay Rainey'ye aitti. Ama bu yine de bir kanıt sayılmazdı...»</p>

  <p>Ted şaşırdı. «Sayılmaz mıydı?»</p>

  <p>Evans başını salladı. «Laboratuvar testleri izlerin yangından önce kaldığını</p>

  <p>açıkladı. Ama ne kadar önce olmuştu? Bunu anlamak imkânsızdı. Çünkü o sıcak, izlerdeki yağları pişirmişti. Ayrıca şampanya şişesi sandığımız gibi sizin mahzenden alınmış olsaydı o zaman üzerinde rafa yerleştiren kimsenin parmak izleri de kalmış olabilirdi. Bu kimse Bay ya da Bayan Rainey olabilirdi.</p>

  <p>Herhalde yazar da parmak izlerinin şişeyi mahzene yerleştirirken kaldığını iddia edecekti.»</p>

  <p>Amy usulca, «O bir şey iddia edecek halde değildi,» diye mırıldandı. «Yani...</p>

  <p>sonlara doğru...»</p>

  <p>«Bu doğru sanırım. Ama biz bunu bilmiyorduk. Bütün bildiğimiz şuydu: İnsan bir şişeyi taşıyacağı zaman ya boynundan tutar ya da biraz aşağısından. Ama o iki parmak izi de şişenin dibine yakındı ve açı da çok tuhaftı.»</p>

  <p>Ted söze karıştı. «Sanki şişeyi yanlamasına ya da tepe aşağı tutuyormuş gibi...</p>

  <p>Soruşturmada böyle demediniz mi?»</p>

  <p>«Evet... ve şaraptan anlayan kimseler böyle bir şeyi asla yapmazlar. Şarapların çoğunda bu, tortunun dipten yükselmesine neden olur. Şampanyaya gelince...»</p>

  <p>Ted atıldı. «O da çok sarsılır.»</p>

  <p>Evans, «Evet,» dedi. «Bir şampanya şişesini iyice sallarsanız basınç yüzünden patlar.»</p>

  <p>Amy usulca hatırlattı. «Ama şişede şampanya yoktu.»</p>

  <p>«Öyle. Fakat bu da yine bir kanıt sayılmazdı. O bölgedeki benzin istasyonlarını</p>

  <p>dolaşarak Bay Rainey'ye benzeyen birinin o gece az miktar gazyağı alıp almadığını öğrenmeye çalıştım. Ama şansım bana yardım etmedi. Buna şaşmadım.</p>

  <p>Çünkü Bay Rainey gazyağını Tashmore'dan ya da iki yer arasındaki herhangi bir benzin istasyonundan almış olabilirdi.</p>

  <p>«Sonra o tek tanığımıza, yani Patricia Champion'a gittim. 1986 model bir Buick'in fotoğrafı vardı yanımda. Bay Rainey'nin kullanabileceğini düşündüğümüz türde bir arabanın resmi. Patricia Champion, 'Evet, belki de araba böyleydi,'</p>

  <p>dedi. Ama emin değildi. Yine çaresiz kalmıştım. O yüzden çevreme bakınmak için tekrar eve gittim. Ve sen geldin, Amy. Sabahın erken saatiydi. Sana bazı sorular sormak istiyordum ama sarsılmış olduğun belliydi. Sonra sana neden orada olduğunu sordum. Sen eski kocanı görmek için Tashmore Gölüne gideceğini söyledin. 'Ama bahçeye bakmak için önce buraya uğradım,'dedin.»</p>

  <p>«Mort telefonda, 'Senin gizli penceren', demiş durmuştu. '... Şu bahçeye bakan penceren. Oraya senin için bir şey bıraktım.' Ama pencerede bir şey yoktu. Hiç</p>

  <p>olmazsa benim görebildiğim bir şey.»</p>

  <p>Evans ağır ağır, «Bay Rainey'yle karşılaştığım zaman,» diye sözlerini sürdürdü.</p>

  <p>«Garip bir duyguya kapıldım. Sanki... aklı başka yerlerdeydi. Böyle düşünmemin nedeni bazı konularda yalan söylemesi de değildi. Tabii onun yalan söylediğinden emindim o da başka. Ancak başka bir şey vardı. Sanki Bay Rainey çok uzaklarda bir yerdeydi.»</p>

  <p>«Evet. Bunu ben de gitgide daha sık hissetmeye başlamıştım. Bu mesafeyi...»</p>

  <p>«Senin kaygıdan neredeyse hasta olacakmışsın gibi bir halin vardı, Amy. O yüzden peşinden diğer eve kadar gelmeye karar verdim. Özellikle Bay Milner seni aramaya gelirse ona nereye gittiğini söylemememi sıkı sıkı tembih ettiğin zaman. Bu fikrin senden çıktığına inanmadım. Bir şeyler öğrenebileceğimi düşündüm.</p>

  <p>Ayrıca...» Evans dalgın bir tavırla sustu.</p>

  <p>Kadın, «Başıma bir şey geleceğini düşündün,» dedi. «Teşekkür ederim. O beni öldürecekti. Peşimden gelmeseydin, beni öldürecekti.»</p>

  <p>Evans karı kocaya üzüntüyle baktı. «Ona durmasını söyledim. Hem de iki kez.»</p>

  <p>Amy uzanarak onun elini sıktı. Sonra da bıraktı.</p>

  <p>Evans, «İşte hepsi bu kadar,» dedi. «Tabii biraz daha bilgim var. Gazetelerden ve Bay Milner'la yaptığım iki konuşma sırasında öğrendiklerim...»</p>

  <p>«Beni Ted diye çağır.»</p>

  <p>«Pekâlâ, Ted.» Evans, Ted'in adını Amy'ninki kadar kolaylıkla söyle-yemiyormuş</p>

  <p>gibiydi. «Bay Rainey'nin şizofrenik bir olay yaşamış olabileceğini düşünüyordum.</p>

  <p>İki kişi halini almıştı. Ama bu iki kişiliğin aynı vücutta birlikte yaşadıklarından haberleri yoktu. Onlardan birinin adının John Shooter olduğunu biliyordum. Herbert Creekmore, Bay Rainey' nin, Shooter’ın 'Ekme Mevsimi' adlı</p>

  <p>bir hikâye yüzünden yakasını bırakmadığından yakındığını söyledi. Bay Creekmore hikâyenin yayınlandığı sayıyı eski kocanıza göndertmişti. Bay Rainey'nin hikâyeyi daha önce yayınladığını kanıtlayabilmesi için. Dergi eve senden biraz önce ulaşmıştı, Amy. Zarf, eski kocanın arabasında duruyordu.»</p>

  <p>Ted, «Ama Rainey hikâyeyi koparmıştı değil mi?» diye sordu.</p>

  <p>«Sadece hikâyeyi değil, derginin içerik listesini de. Kendisiyle ilgili bütün izleri ortadan kaldırmaya dikkat ediyordu. Yanında bir İsviçre ordu bıçağı</p>

  <p>taşıyordu. Herhalde onu kullandı. Kestiği sayfaları arabasının torpido gözünde bulduk.»</p>

  <p>Amy usulca, «Sonunda o hikâyenin varlığı onun için bile bir esrar halini aldı,»</p>

  <p>diye mırıldandı.</p>

  <p>Evans kaşlarını kaldırarak ona baktı. «Efendim?»</p>

  <p>Kadın başını salladı. «Hiç...»</p>

  <p>Evans, «Size her şeyi anlattım sanırım,» dedi. «Gerisi sadece tahmin olur. Ne de olsa ben bir sigorta müfettişiyim, bir psikiyatri uzmanı değil.»</p>

  <p>Amy, «O iki kişiydi,» dedi. «Önce sadece kendisi vardı... Sonra yarattığı bir tip halini aldı. Ted, Mort'un Shooter adını nereden bulduğunu bildiğine inanıyor. Onun Tenessee'de Shooter's Knob adlı bir yerden geldiğini öğrendiğinde Mort'un bunu kafasının bir köşesine sakladığını düşünüyor. Onun haklı olduğundan eminim. Mort adları her zaman böyle seçerdi...</p>

  <p>«Geri kalanını bilmiyorum. Sadece tahmin edebiliyorum. Yalnız bir film şirketi Delacourt Ailesi adlı romanını filme almaktan vazgeçtiği zaman Mort'un sinirlerinin çok bozulduğunu biliyorum. Eski kocamın romanıyla Bizim Takım adlı</p>

  <p>senaryo arasındaki benzerlik filmcileri rahatsız etmişti. Bunu açıkça belirttiler. Herb Creekmore da öyle. Tabii Mort'un senaryoyu görmesinin imkânsız olduğunu da kabul ediyorlardı... Yani ortada bir hırsızlık konusu yoktu... Tabii Mort'un kafasının dışında. O anormal bir tepki gösterdi. Fazla abartılmış bir tepki. Sanki bir kampta sönmüş ateşi karıştırırken kızgın bir kor bulmuştu.»</p>

  <p>Evans, «John Shooter'ı sırf seni cezalandırmak için yarattığını sanmıyorsun değil mi?» diye sordu.</p>

  <p>«Hayır. Bence Shooter, Mort'u cezalandırmak için ortaya çıktı...» Amy bir an durarak şalına daha da sıkıca sarıldı. Sonra titreyen eliyle çay fincanını aldı.</p>

  <p>«Bence Mort geçmişte birinin hikâyesini çalmıştı. Çok uzun yıllar önce. Çünkü</p>

  <p>Laternacının Oğlu romanından itibaren bütün kitaplarını birçok kimse okudu.</p>

  <p>Birinin fikrini çalmış olsaydı herhalde duyulurdu. Mort'un çaldığı hikâyeyi yayınladığını bile sanmıyorum. Ama böyle bir hırsızlık yaptı ve John Shooter da bu olaydan doğdu bence. Şirketin filmi çevirmekten vazgeçmesi ya da benim...</p>

  <p>benim Ted'le ilgilenmem veya boşanmamız yüzünden değil. Belki bütün bunların da katkısı oldu. Ama ben olayın Mort'u daha tanımadığım o günlere kadar uzandığını</p>

  <p>sanıyorum. Sonra, göl kıyısındaki evde yalnızken...»</p>

  <p>Evans usulca, «Shooter geldi,» dedi. «Geldi ve Bay Rainey'yi hırsızlıkla suçladı. Eski kocanın hikâyesini çaldığı kimse böyle bir şey yapmamıştı. O</p>

  <p>yüzden Bay Rainey de sonunda kendi kendini cezalandırmak zorunda kaldı. Ama bence hepsi bu kadar değil, Amy. O seni öldürmeye çalıştı.»</p>

  <p>Kadın, «Hayır,» dedi. «Bunu yapan Shooter'dı.»</p>

  <p>Evans kaşlarını kaldırdı. Ted karısını dikkatle süzdü. Sonra da cebinden tekrar piposunu çıkardı.</p>

  <p>«Gerçek Shooter.»</p>

  <p>«Ne demek istediğini anlayamadım.»</p>

  <p>Amy yine bitkince gülümsedi. «Bunu ben de anlayamıyorum. O yüzden buraya geldim.</p>

  <p>Bundan söz etmenin pratik bir yararı olmayacak belki. Mort öldü. Her şey sona erdi. Ama bunun bana yardımı olabilir. Daha rahat uyumamı sağlayabilir.»</p>

  <p>Evans, «O halde anlat,» dedi.</p>

  <p>«Anlayacağın, evi temizlemeye gittiğimiz zaman kentteki küçük bir dükkâna uğradık. Bowie'ye. Ted arabanın deposunu doldurdu. Bowie'de herkes işini kendisi görür. Ben de bir şeyler almak istedim. İçerde bir adam vardı. Sonny Trotts adında biri. Tom Greenleaf'le birlikte çalışırdı. Tom öldürülen iki bekçiden daha yaşlı olanıydı. Sonny bana Mort için çok üzüldüğünü anlatmaya çalıştı.</p>

  <p>Başka bir şey de söylemek istiyordu... Mort'u ölmeden bir gün önce görmüş ve olaydan ona da söz etmek istemiş. Bana öyle söyledi. Anlatacakları Tom Greenleaf'le ilgiliydi. Metodist Kilisesinin toplantı salonunu birlikte boyadıkları sırada bunu ona Tom anlatmış. Sonny de Mort'u ondan sonra görmüş ama konuyu açmak hemen aklına gelmemiş. Sonra bunun Greg Carstairs'le ilgisi olduğunu hatırlamış...»</p>

  <p>«Öldürülen diğer adamla mı?»</p>

  <p>«Evet. Bu yüzden dönerek Mort'un arkasından seslenmiş. Ama eski kocam onu duymamış. Ertesi gün de Mort ölmüş... Öldü yani.»</p>

  <p>«Bay Greenleaf bu adama ne söylemiş?»</p>

  <p>Amy sakin sakin, «Bir hayalet görmüş olabileceğinden söz etmiş,» dedi.</p>

  <p>İki adam ona baktılar ama bir şey de söylemediler.</p>

  <p>«Sonny, Tom son zamanlarda iyice unutkanlaşmıştı,' dedi. 'Bu yüzden kaygılanıyordu. Tabii ben bunu normal karşıladım. İnsan yaşlandıkça hafızası da zayıflamaya başlar. Ama Tom dört, beş yıl önce Alzheimer hastalığına yakalanan karısına bakmıştı. Aynı hastalığa yakalanmaktan ödü patlıyordu.' Sonny'e göre Tom bir boya fırçasını unuttuğu zaman yarım gün bunu düşünüyormuş. İşte bu yüzden Greg Carstairs, Tom'a, 'Mort Rainey'nin dün konuştuğu adamı gördün mü?</p>

  <p>Onu tekrar görsen tanır mısın?' diye sorduğu zaman adamcağız da, 'Ben Mort Rainey'nin yanında kimseyi görmedim,» demiş. 'Yalnızdı.'»</p>

  <p>Bir kibrit çakıldı. Ted Milner sonunda piposunu yakmaya karar vermişti. Evans ona bakmadı. İskemlesinde öne eğilmiş, gözlerini Amy Milner'a dikmişti.</p>

  <p>«Şu işi anlamaya çalışacağım. Sonny Troots'a göre...»</p>

  <p>«Trotts.»</p>

  <p>«Pekâlâ, Trotts. Ona göre Tom Greenleaf aslında Mort'un yanında birini görmüş.</p>

  <p>Öyle mi?»</p>

  <p>Amy, «Pek de değil,» diye yanıt verdi. «Sonny, 'Tom buna kesinlikle inansaydı o zaman Greg'e yalan söylemezdi,' dedi. 'Tom ne gördüğünü bilemiyordu. Aklı</p>

  <p>karışmıştı. O yüzden bu konudan söz etmemenin daha iyi olacağını düşündü.</p>

  <p>Kimsenin... özellikle bekçilik eden Greg Carstairs'in kafasının ne kadar karışık olduğunu anlamasını istemiyordu. Ayrıca da karısı gibi hastalandığını</p>

  <p>sanmalarından korkuyordu.'»</p>

  <p>«Olayı anladığımdan pek emin değilim. Üzgünüm.»</p>

  <p>Amy, «Sonny'nin anlattığına göre,» dedi. «Tom jipiyle göl yolundan aşağı inmiş.</p>

  <p>Ve Mort'un gölden gelen yolda yalnız başına durduğunu görmüş.»</p>

  <p>«Cesetlerin bulunduğu yerin yakınında mı?»</p>

  <p>«Evet. Orasının çok yakınında. Mort elini sallamış. Tom da ona karşılık vermiş.</p>

  <p>Sonra eski kocamın yanından geçip gitmiş. Ama Sonny'nin söylediğine göre, dikiz aynasına baktığı zaman Mort'un yanında biri daha olduğunu farketmiş. Bir de eski bir steyşının orada durduğunu. Oysa ne o yabancı, ne de araba on saniye önce oradaymış. Tom, 'Yabancının başında siyah bir şapka vardı,'demiş. 'Ama o da saydamdı, araba da.'»</p>

  <p>Ted usulca, «Ah, Amy...» diye araya girdi. «Adam sana masal anlatmış.»</p>

  <p>Amy, «Hayır,» dercesine başını salladı. «Sonny'nin böyle bir hikâye uyduracak kadar zeki olduğunu sanmıyorum. Bana Tom'un, 'Belki Greg'i bulup ona öyle birini gördüğümü söylemem daha doğru olacak,' dediğini anlattı. Tom, 'Onun saydam olduğundan söz etmezsem sorun da kalmaz,' demiş. Tom iki şeyden biri olduğuna inanıyormuş: Alzheimer hastalığına yakalandığına ya da bir hayalet gördüğüne.»</p>

  <p>«Korkunç bir şev bu.» Evans'ın tüyleri bir an diken diken oldu. «Ama bu sadece bir dedikodu... ölmüş birinden duyulduğu iddia edilen bir hikâye.»</p>

  <p>«Evet... Ama bir şey daha var.» Amy çay fincanını masaya bıraktı. Çantasını</p>

  <p>açarak karıştırdı. «Mort'un çalışma odasını temizlerken o şapkayı buldum. O</p>

  <p>korkunç siyah şapkayı. Yazı masasının arkasındaydı. Adeta şok geçirdim. Çünkü</p>

  <p>böyle bir şey beklemiyordum. Polisin şapkayı kanıt olarak götürdüğünü</p>

  <p>sanıyordum. Ya da böyle bir şey işte. Şapkayı masanın arkasından bir sopayla çıkardım. Sonra yine sopayla götürüp çöp tenekesine attım. Anlıyor musun?»</p>

  <p>Ted'in anlamadığı, Evans'ın ise anladığı belliydi. «Şapkaya dokunmak istemiyordun sanırım...»</p>

  <p>«Evet, öyle. Ona dokunmayı hiç istemiyordum. Şapka tepesi yukarı gelecek biçimde o yeşil çöp poşetlerinden birinin üzerine düştü. Buna yemin edebilirim. Bir saat kadar sonra eski ilaçları, banyodan aldığım şampuanları bir poşete doldurarak çöp dolabına gittim. Çöp tenekesinin kapağını açtığımda şapka dönmüştü. Ve içindeki şerite de bu sıkıştırılmıştı.» Çantasından çıkardığı katlanmış bir kâğıdı Evans'a uzattı. Eli hâlâ hafifçe titriyordu. «Şapkayı yazı masasının arkasından aldığım zaman içinde böyle bir şey yoktu. Bunu biliyorum.»</p>

  <p>Evans kâğıdı alarak bir an öyle durdu. Bu pusula hiç hoşuna gitmemişti. Kâğıt oldukça ağır, dokusu da nedense uygunsuzdu.</p>

  <p>Amy, «Bence bir John Shooter vardı,» dedi. «Mort'un yarattığı en önemli tipti o.</p>

  <p>Öyle canlı bir karakterdi ki, sonunda gerçek halini aldı.</p>

  <p>«Ve bence bu bir hayaletten gelen pusula.» Evans kâğıdı açtı.</p>

  <p>«Bayan,</p>

  <p>Başına bu kadar dert açtığım için üzgünüm. İşler çığrından çıktı. Ben artık evime dönüyorum. Hikâyemi aldım. Zaten buraya onun için gelmiştim. Adı «Crawford Mile». Ve olağanüstü bir eser!</p>

  <p>Saygılar, John Shooter</p>

  <p>Evans, «Bu ölen kocanın imzası mı, Amy?» diye sordu.</p>

  <p>Kadın, «Hayır,» dedi. «Mort'un imzasına hiç benzemiyor.»</p>

  <p>Üçü de birbirlerine baktılar. Fred Evans bir şeyler bulup söylemeye çalıştı ama başaramadı.</p>

  <p>Bir süre sonra sessizlik ve Ted Milner'ın piposunun kokusu dayanılamaz bir hal aldı. Karı koca, Evans'a teşekkür ederek onunla vedalaştılar. Yaşamlarını</p>

  <p>olabildiğince doğru dürüst sürdürebilmek için bürosundan ayrıldılar. Fred Evans da kendi yaşantısını doğru dürüst sürdürmeye çalıştı.</p>

  <p>Ama hem o, hem de vaktiyle Morton Rainey'yle evli olan Amy, bazı geceler geç</p>

  <p>saatlerde ansızın gördükleri rüyalarla uyandılar. Rüyalarında yuvarlak tepeli siyah bir şapka giymiş olan bir adam, etrafı kırışık gözleriyle onlara bakıyordu. Bakışlarında hiç sevgi yoktu... Ama ikisi de adamın gözlerinde sertçe bir merhamet olduğunu seziyorlardı.</p>

  <p>Bunun şefkatle ilgisi yoktu. İnsanı hiç rahatlatmıyordu. Ama adam da, kadın da oturdukları ayrı ayrı yerlerde bu bakışla yaşayabilecekleri bir köşe bulacaklarını düşünüyorlardı. Ve orada bahçeleriyle de ilgileneceklerdi.</p>

  <p>SON</p>

  <p>Stephen King - Gece Yarısını İki Geçe</p>

  <p>Kitaplar, uygarlığa yol gösteren ışıklardır.</p>

  <p>UYARI:</p>

  <p>www.kitapsevenler.com</p>

  <p>Kitap sevenlerin yeni buluşma noktasından herkese merhabalar...</p>

  <p>Cehaletin yenildiği, sevginin, iyiliğin ve bilginin paylaşıldığı yer olarak gördüğümüz sitemizdeki</p>

  <p>tüm e-kitaplar, 5846 Sayılı Kanun'un ilgili maddesine istinaden, engellilerin faydalanabilmeleri amacıyla ekran okuyucu, ses sentezleyici program, konuşan "Braille Not Speak", kabartma ekran</p>

  <p>vebenzeri yardımcı araçlara, uyumluolacak şekilde, "TXT","DOC" ve "HTML" gibi formatlarda, tarayıcı ve OCR (optik</p>

  <p>karakter tanıma) yazılımı kullanılarak, sadece görmeengelliler için, hazırlanmaktadır. Tümüyle ücretsiz olan sitemizdeki e-kitaplar, "Engelli-engelsiz elele"düşüncesiyle, hiçbir ticari amaç</p>

  <p>gözetilmeksizin, tamamen gönüllülük</p>

  <p>esasına dayalı olarak, engelli-engelsiz Yardımsever arkadaşlarımızın yoğun emeği sayesinde, görme engelli kitap sevenlerin</p>

  <p>istifadesine sunulmaktadır. Bu e-kitaplar hiçbirşekilde ticari amaçla veya kanuna aykırı olarak kullanılamaz, kullandırılamaz.</p>

  <p>Aksi kullanımdan doğabilecek tümyasalsorumluluklar kullanana aittir. Sitemizin amacı asla eser sahiplerine zarar vermek değildir.</p>

  <p>www.kitapsevenler.com</p>

  <p>web sitesinin amacıgörme engellilerin kitap okuma hak ve özgürlüğünü yüceltmek ve kitap okuma alışkanlığını pekiştirmektir.</p>

  <p>Ben de bir görme engelli olarak kitap okumayı seviyorum. Sevginin olduğu gibi, bilginin de paylaşıldıkça</p>

  <p>pekişeceğine inanıyorum.Tüm kitap dostlarına, görme engellilerin kitap okuyabilmeleri için gösterdikleri çabalardan ve yaptıkları katkılardan ötürü teşekkür ediyorum.</p>

  <p>Bilgi paylaşmakla çoğalır.</p>

  <p>Yaşar MUTLU</p>

  <p>İLGİLİ KANUN:</p>

  <p>5846 Sayılı Kanun'un "altıncı Bölüm-Çeşitli Hükümler" bölümünde yeralan "EK</p>

  <p>MADDE 11" : "ders</p>

  <p>kitapları dahil, alenileşmiş veya yayımlanmış yazılı ilim ve edebiyat eserlerinin engelliler için üretilmiş bir nüshası yoksa hiçbir ticarî amaçgüdülmeksizin bir engellinin kullanımı için kendisi veya üçüncü bir kişi tek nüsha olarak</p>

  <p>ya da engellilere yönelik hizmet veren eğitim kurumu, vakıf veya dernek gibi kuruluşlar tarafından ihtiyaç kadar kaset, CD, braill alfabesi ve benzeri formatlarda çoğaltılması veya ödünç verilmesi bu Kanunda öngörülen izinler alınmadan gerçekleştirilebilir."Bu nüshalar hiçbir şekilde satılamaz, ticarete konu edilemez ve amacı dışında kullanılamaz ve kullandırılamaz.</p>

  <p>Ayrıca bu nüshalar üzerinde hak sahipleri ile ilgili bilgilerin bulundurulması ve çoğaltım amacının belirtilmesi zorunludur."</p>

  <p>bu e-kitap Görme engelliler için düzenlenmiştir.</p>

  <p>Kitap taramak gerçekten incelik ve beceri isteyen, zahmet verici bir iştir. Ne mutlu ki, bir görme</p>

  <p>engellinin, düzgün taranmış ve hazırlanmış bir e-kitabı okuyabilmesinden duyduğu sevinci paylaşabilmek</p>

  <p>tüm zahmete değer. Sizler de bu mutluluğu paylaşabilmek için bir kitabınızı</p>

  <p>tarayıp,</p>

  <p>kitapsevenler@gmail.com</p>

  <p>Adresine göndermeyi ve bu isimsiz kahramanlara katılmayı düşünebilirsiniz.</p>

  <p>Bu Kitaplar size gelene kadar verilen emeğe ve kanunlara saygı göstererek lütfen bu açıklamaları silmeyiniz.</p>

  <p>Siz de bir görme engelliye, okuyabileceği formatlarda, bir kitap armağan ediniz...</p>

  <p>Teşekkürler.</p>

  <p>Ne Mutlu Bilgi için, Bilgece yaşayanlara.</p>

  <p>Stephen King - Gece Yarısını İki Geçe</p>
</body>
</html>
