<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><i>33. Bölüm</i></h1>

  <p>Martin mücadelesinde sürekli kaybediyordu. Elden geldiği kadar hesaplı davransa bile değersiz işlerle giderlerini karşılayamıyordu. Şükran Günü’nde siyah takımı rehinde olduğu için Morse’ların yemek davetini kabul edemedi. Ruth onun bu kararından memnun kalmayınca, bunun Martin üzerindeki etkisi umarsızlıktı. Ne pahasına olursa olsun geleceğini, ama önce <i>Transcontinental</i>’ın San Francisco’daki ofisine giderek beş dolarlık alacağını tahsil edip, takımını rehinden kurtarması gerektiğini söyledi.</p>

  <p>Sabah Maria’dan on sent borç aldı. Aslında Brissenden’e borçlanmayı tercih ederdi, ama arıza adam ortadan kaybolmuştu. Görüşmeyeli iki hafta olmuş, Martin de acaba onu kendisinin mi incittiğini sorgulamak için boş yere kafa patlatmıştı. On sentle vapura binip San Francisco’ya geçen Martin, Market Caddesi’nde yürürken parayı alamazsa ne yapabileceğini düşündü. Oakland’a dönmesi mümkün değildi ve San Francisco’da on sent borç alabileceği tek bir tanıdığı yoktu.</p>

  <p><i>Transcontinental</i>’ın ofisinin kapısı aralıktı; Martin tam kapıyı açacakken içeriden yükselen bir sesle aniden durakladı. Şöyle diyordu ses: “İyi de mesele bu değil, Bay Ford.” (Ford. Martin yazışmalarından editörün isminin Ford olduğunu biliyordu.) “Mesele, ödemeye hazır olup olmadığınız. Nakit ve peşin olarak yani. <i>Transcontinental</i>’ın beklentileri ve önümüzdeki sene ne yapıp edeceğiniz beni hiç ilgilendirmez. Ben, yaptığım işin karşılığını istiyorum. Size şu kadarını söyleyeyim, parayı avucuma saymazsanız Noel sayınız matbaa yüzü göremez. İyi günler. Parayı bulduğunuz zaman gelip beni bulun.”</p>

  <p>Kapı hışımla açıldı, öfkeli yüzü ve sıkılmış yumruklarıyla bir adam, lanetler okuyarak Martin’in yanından hızla geçip koridorda ilerledi. Martin hemen girmemeye karar verip on beş dakika kadar oyalandı. Sonra kapıyı iterek içeri süzüldü. Yeni bir deneyim yaşıyor, ilk kez bir yazı işleri ofisine giriyordu. Belli ki bu ofiste kartvizite ihtiyaç yoktu, çünkü bir oğlan içerideki odaya gidip ofiste Bay Ford’u görmek isteyen birinin bulunduğunu söyledi. Dönen çocuk ofisin bulunduğu kısmından el ve başıyla çağırarak Martin’i özel bir ofise, yazı işlerinin özel mekânına götürdü. Martin’in ilk izlenimi etraftaki düzensizlik ve odanın darmadağın haliydi. Sonra storlu bir çalışma masasının arkasında oturmuş, merakla kendisine bakan bıyıklı ve uzun favorili, gençten bir adam çekti dikkatini. Adamın yüz ifadesinin sükûnetine, rahatlığına hayret etti. Demek matbaacıyla yaşadığı atışma bile adamın sükûnetini bozmamıştı.</p>

  <p>“Şey, ben Martin Eden,” diye başladı konuşmaya. (Aslında bunun peşinden, “Ve beş dolarımı istiyorum” demek geçiyordu içinden.)</p>

  <p>Ama adam onun ilk editörüydü ve bu koşullar altında onu hemen korkutmak istemezdi. Bay Ford, “Ne diyorsunuz!” diye bir anda havaya sıçrayıp iki eliyle Martin’in elini kapıp heyecanla sıkmaya başlayınca, beriki şaşkınlık içinde kalakaldı.</p>

  <p>“Sizi gördüğüme ne kadar memnun olduğumu bilemezsiniz Bay Eden. Nasıl biri olduğunuzu hep merak etmiştim.”</p>

  <p>Bu aşamada ışıklar saçan gözlerini, kol mesafesinde tuttuğu Martin’in ikinci en iyi takımının, yani en kötü takımının; yani eski püskü ve onarımdan geçtiği belli olan ceketinin ve Maria’nın ütüsünün ince bakımını gözler önüne seren pantolonunun üzerinde gezdiriyordu.</p>

  <p>“İtiraf edeyim ki çok daha yaşlı olduğunuzu sanmıştım. Hikâyeniz ancak ileri yaştaki birinin gösterebileceği olgunluğa, güce ve düşünce zenginliğine sahip. Bir başyapıt o hikâye; ilk on satırı okuduğumda anlamıştım bunu. Bakın size hikâyeyi ilk kez nasıl okuduğumu anlatayım. Ya da durun, önce sizi yazı işleri kadrosuyla tanıştırayım.”</p>

  <p>Sürekli konuşarak Martin’i başka bir odaya götürdü ve hastalarınkine benzer buz gibi ellere, seyrek ve yumuşak favorilere sahip, çelimsiz, ufak tefek biri olan yardımcı editör Bay White’la tanıştırdı.</p>

  <p>“Bu da Bay Ends, Bay Eden. Bay Ends, bizim işletme müdürümüzdür. ”</p>

  <p>Martin aksi bakışlı, kel kafalı ve anlaşılan kimi zaman ensesini de tıraş eden karısı tarafından pazar günleri itinayla taranan kar beyazı sakallarından görünebildiği kadarıyla hayli genç yüzlü biriyle el sıkışırken buldu kendini.</p>

  <p>Çevresini saran üç adam, Martin, zaman geçirmeye çalıştıklarının farkına varıncaya kadar sürekli olarak hayranlıkla ve birbirlerinin laflarının üstüne atılarak ondan bahsettiler.</p>

  <p>“Neden aramadığınızı merak ettik hep,” diyordu Bay White.</p>

  <p>Martin paraya olan ihtiyacının ne kadar acil olduğunu göstermek için, “Körfezin karşı kıyısında oturuyorum ve yol param yoktu,” diye cevapladı dobra dobra.</p>

  <p>Zaten diye düşünüyordu, üzerimdeki paçavralar da paraya ne kadar ihtiyacım olduğunu yeterince anlatıyordur. Arada fırsat bulduğunda üç-beş laf edip buraya gelmesinin nedenini söyleyiveriyordu. Ama hayranlarının kulakları bu laflara sağırdı. Onu övgülere boğdular, hikâyesini ilk okuduklarında ne hissettiklerini, okuduktan bir süre geçtikten sonra ne düşündüklerini, karılarının ve ailelerindeki diğer kişilerin nasıl duygulandıklarını anlattılar, ama hikâyesinin karşılığını ödeyip ödemeyeceklerine dair en ufak bir ipucu vermediler.</p>

  <p>“Hikâyenizi ilk kez nasıl okuduğumu anlattım mı size?” dedi Bay Ford. “Tabii ki anlatmadım. Trenle New York’tan geliyordum. Ogden’de durunca hizmetli hemen bir koşu gidip <i>Transcontinental</i>’ın yeni sayısını getirdi.”</p>

  <p>Aman Tanrım, diye düşündü Martin; demek ben senin bana borçlu olduğun o beş doları alamadığım için açlıktan kıvranırken sen Pullman’larla<sup><a href="../Text/NOTLAR.xhtml#a102" id="k102">102</a></sup> seyahat ediyorsun. Bir öfke dalgası sardı bedenini. <i>Transcontinental</i>’ın kendisine yaptığı fenalık feci bir şeydi; bütün o ümitsiz aylar boyunca çektiği açlık ve yoksunluk hafızasında bütün gücüyle varlığını sürdürürken o anki açlığı içini kemiriyor, evvelki günden beri hiçbir şey yemediğini, ondan önce de çok az yediğini hatırlatıyordu kendisine. Bir anda gözü döndü. Bu adi yaratıklar haydut bile değildi. Sinsi emek hırsızlarıydı. Yalanlarla, tutmayacakları vaatlerle hikâyesini elinden almışlardı. O da onlara gösterecekti şimdi. İradesini büyük bir azim ve kararlılık kapladı, parasını alana kadar oradan ayrılmayacaktı. Parayı alamazsa Oakland’a gidemeyeceğini de hatırlamıştı. Kendini kontrol etmesi için büyük çaba göstermesi gerekti, ama o zamana kadar yüzüne yerleşen vahşi kurt ifadesi adamları tedirgin etmiş, korkutmuştu zaten.</p>

  <p>Daha çok, daha da hararetle konuşmaya başladılar. Bay Ford yeniden “Çan Sesleri”ni ilk kez nasıl okuduğunu anlatmaya başlarken, aynı anda Bay Ends de Alameda’da öğretmenlik yaptığını vurguladığı yeğeninin bu hikâyeyi ne kadar takdir ettiğini tekrar anlatmaya çalışıyordu.</p>

  <p>“Size neden geldiğimi söyleyeyim,” dedi Martin sonunda. “Hepinizin bu kadar sevdiği hikâyenin parasını almaya. Hikâye yayımlandığında bana ödeyeceğinizi vaat ettiğiniz para beş dolardı sanırım.”</p>

  <p>Bay Ford, yüzünde arabulucu ve halinden memnun bir kabullenme ifadesiyle cüzdanına uzanıyordu ki bir anda evde unuttuğunu söyleyerek Bay Ends’e döndü. Buna çok üzülen Bay Ends sükûnetini koruyordu, ama Martin adamın pantolon cebini korumak istermiş gibi küçük bir hareket yaptığını gördü. Paranın nerede olduğunu biliyordu artık.</p>

  <p>“Kusura bakmayın,” dedi Bay Ends, “ama bir saat önce elimdeki tüm nakdi matbaacıya ödedim. Bu kadar az nakit tutmam büyük hataymış, ama adamın faturasının ödeme tarihi henüz gelmemiş olmasına karşın, ricasını kıramayarak acil bir avans vermem gerekti ki hiç beklenmedik bir durumdu.”</p>

  <p>İkisi bu kez dönüp umutla Bay White’a baktılar, ama o beyefendi de güldü ve omuz silkti. Her halükârda adamın vicdanı temizdi. <i>Transcontinental</i>*a edebiyat dergiciliğini öğrenmeye gelmiş, ama esas öğrendiği, finansman olmuştu. <i>Transcontinental</i>’ın ona da dört aylık borcu vardı, fakat yardımcı editörden önce matbaacının memnun edilmesi gerektiğini de biliyordu.</p>

  <p>Bay Ford, “Bay Eden, size bu şekilde yakalanmış olmamız biraz abes oldu, doğrusu,” diye durumu hafifseyen bir girizgâhla söze başladı. “Sizi temin ederim tamamen bir anlık dikkatsizlik. Bakın size ne yapacağımızı söyleyeyim. Sabah ilk iş size bir çek postalayacağız. Bay Ends, Bay Eden’ın adresi sizde vardı, değil mi?”</p>

  <p>Evet, adres Bay Ends’de vardı ve sabah ilk iş çek postalanacaktı. Bankalar ve çekler konusunda fazla bilgisi olmamasına rağmen, Martin çeki bugün değil de, yarın vermelerini gerektirecek makul bir sebep göremiyordu.</p>

  <p>“O halde çekinizi yarın postaya vereceğimiz umarım anlaşılmıştır,” dedi Bay Ford.</p>

  <p>“Benim o paraya bugün ihtiyacım var,” dedi söylenenlerden etkilenmeyen Martin.</p>

  <p>“Maalesef talihsiz bir gün. Keşke buraya başka bir gün gelmiş olsaydınız,” diye tatlı dille lafa başlayan Bay Ford’un sözü, asabının bozulduğu aksi gözlerinden belli olan Bay Ends tarafından kesildi.</p>

  <p>“Bay Ford biraz önce size durumu açıkladı,” dedi sert ve kaba bir sesle. “Ben de söyledim ki çek postaya yarın...”</p>

  <p>“Ben de size açıkladım ki parayı bugün istiyorum,” diye adamın lafını ağzına tıktı Martin.</p>

  <p>Nabız atışlarının hızlanmasına neden olan tersliğiyle gözü işletme müdürünün üzerindeydi, çünkü sezdiği kadarıyla <i>Transcontinental</i>’ın nakdi o beyefendinin cebinde yatıyordu.</p>

  <p>Bay Ford, “Ne yazık ki...” diye söze başladı.</p>

  <p>O sırada Bay Ends, biraz da aceleyle sanki odadan çıkacakmış gibi öbür tarafa döndü. Martin bir anda adamın üzerine atladı bir eliyle boğazına yapıştı. Adamı öyle tutmuştu ki itinayla verilmiş şekli bozulmayan beyaz sakalının ucu, yeri kırk beş derecelik bir açıyla gösteriyordu. Dehşet içinde kalan Bay White ile Bay Ford, işletme müdürlerinin Astragan halısı gibi silkelendiğini gördüler.</p>

  <p>“Boşalt ceplerini bakayım seni genç yeteneklerin saygıdeğer heves kırıcısı,” diye haykırdı Martin. “Ya sen boşalt ya da bütün kuruşlarını dökene kadar ben boşaltırım.” Sonra onları izleyen iki kişiye: “Geri basın! Araya girmeye çalışan olursa dayağı yer.”</p>

  <p>Nefes alamayan Bay Ends’in boğazını sıkan mengene, adam fırsatını bulup cep boşaltma programına rızasını işaretle gösterene kadar gevşemedi. Tekrar tekrar cebe giden eli, toplam olarak dört dolar ve on beş sent çıkardı.</p>

  <p>“Cebini tersyüz et,” diye emretti Martin.</p>

  <p>On sent daha düştü. Martin iyice emin olmak için elde ettiği parayı ikinci kez saydı.</p>

  <p>“Şimdi sıra sende,” diye bağırdı Bay Ford’a. “Yetmiş beş sent daha istiyorum.”</p>

  <p>Bay Ford hiç bekletmeden ceplerini karıştırıp altmış sent çıkardı.</p>

  <p>Martin parayı alırken tehditkâr bir edayla, “Hepsi bu mu, emin misin?” diye sordu. “Bak bakalım, yelek ceplerinde ne varmış?”</p>

  <p>Bay Ford, iyi niyetinin göstergesi olarak iki cebini de tersyüz etti. Birinden yere bir kart düştü. Eğilip aldı ve tekrar cebine koymak üzereyken Martin haykırdı:</p>

  <p>“Neymiş bakayım o? Vapur bileti. Ver, ver. On sent eder. Bunu da kabul ediyorum. Şimdi bilet dahil elimde dört dolar doksan beş sent var. Bana hâlâ beş sent borcunuz var.”</p>

  <p>Hiddetle Bay White’a baktı ve bu hassas adamın ona beş sent uzattığını gördü.</p>

  <p>Sonra hepsine, “Teşekkür ederim beyler. Hepinize iyi günler dilerim,” dedi.</p>

  <p>“Haydut,” diye hırladı Bay Ends.</p>

  <p>“Emek hırsızı,” diye karşılık verdi Martin, kapıyı arkasından çarpıp hızla çıkarken.<sup><a href="../Text/NOTLAR.xhtml#a103" id="k103">103</a></sup></p>

  <p>O kadar sevinçli ve coşkuluydu ki “Peri ve İnci” için <i>The Hornet’</i>in de kendisine on beş dolar borçlu olduğunu hatırladı ve gidip bu parayı da tahsil etmek istedi. Ama istisnasız her şeyi çalan ve herkesi soyan gerçek haydutlarca idare edilen <i>The Hornet</i>, temiz tıraşlı, iriyarı ve güçlü kuvvetli bir sürü genç tarafından yönetiliyordu. Bir miktar ofis mobilyası hasarının ardından işletme müdürü, ilancı ve müstahdemden güçlü destek alan editör (üniversitede spor yapardı), Martin’i ofisten çıkarmaya ve merdivenlerden uçup yere inmesini sağlayacak ilk hızı vermeye muvaffak oldu.</p>

  <p>“Yine gelin Bay Eden, sizi görmekten her zaman memnun oluruz,” dediler merdivenlerin tepesinden ona bakarak kahkahalarla gülerken.</p>

  <p>Martin, pis pis sırıtarak toparlanıp ayağa kalktı.</p>

  <p>“Peh be!” diye homurdandı. “Sizin bu dergideki profesyonel boks takımının yanında <i>Transcontinental</i>’dakiler dişi keçi kalır.”</p>

  <p>Kahkahalarla karşıladılar bu yorumu.</p>

  <p>“Ben de belirtmeliyim ki bir şair olarak sizin için de aynı şey geçerli,” dedi <i>The Hornet</i>’in editörü yukarıdan. “O sağ kroşeyi nerede öğrendiğinizi sorabilir miyim?”</p>

  <p>“Ya siz kafakolu nerede öğrendiniz? Gözünüz moraracak bu arada,” dedi Martin.</p>

  <p>“Umarız sizin de boynunuz tutulmaz,” dileğinde bulundu editör endişeyle. “Ne dersiniz, hep beraber iki tek atarak bu olaydan bahsedelim mi? Sarmaş dolaş olalım demiyorum, ama biraz şamata yaparız.”</p>

  <p>“Madem yenildim, patron sizsiniz,” diyerek kabul etti Martin.</p>

  <p>Sonra da soyanlarla soyulan hep beraber içerek dövüşü güçlünün kazandığını, dolayısıyla “Peri ve İnci”den gelecek olan on beş doları <i>The Hornet</i>’in yazı işleri kadrosunun hak ettiği konusunda fikir birliğine varıp sulh oldular.</p>
</body>
</html>
