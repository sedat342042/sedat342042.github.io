<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <p><img alt="whitespace" src="../Images/whitespace.png"/><br/></p>

  <p class="no-indent">Başkentte dört odalı bir evimiz var artık. Odaların dışında bir salon, bir de banyo.</p>

  <p>Eve döndüğümüz gece, Sarah’ya uyuyuncaya kadar masal anlatıp saçlarını okşuyorum. Antonia ve arkadaşı salonda konuşuyor, onların seslerini duyuyorum.</p>

  <p>Spor ayakkabılarımı giyip merdivenlerden iniyorum, bildiğim sokaklarda koşuyorum. Caddeler, küçük sokaklar, geçitler aydınlık; savaş bitmiş, karartma yok, karanlık yok.</p>

  <p>Evimin önünde duruyorum, mutfakta ışık var. Önce, yabancıların yerleşmiş olduğunu düşünüyorum. Salonun ışığı da yanıyor. Yaz, pencereler açık. Yaklaşıyorum. Birisi konuşuyor, bir erkek. Pencereden bakıyorum. Annem koltuğa oturmuş, radyo dinliyor.</p>

  <p>Bir hafta boyunca, günde birkaç kez Anneme bakmaya gidiyorum. Kendini işlerine vermiş, odadan odaya gidiyor, çoğunlukla mutfakta. Bahçeyle de uğraşıyor, çiçek ekip suluyor. Akşamları avluya bakan eski yatak odalarında saatlerce kitap okuyor. Her gün bisikletli bir hemşire eve uğruyor. Anneyle çene çalıyor, tansiyonunu ölçüp kimi zaman bir iğne yapıyor, yirmi dakikalık bu ziyaretinden sonra gidiyor.</p>

  <p>Günde bir kez, sabahları, bir kız, dolu bir sepetle gelip boş sepetle dönüyor. Ben ise hâlâ Antonia için alışverişe devam ediyorum, oysa bunu tek başına yapabilir, hem yardımcı olabilecek bir arkadaşı da var artık.</p>

  <p>Anne zayıflamış. Daha önce hastanede gördüğüm bakımsız yaşlı kadına benzemiyor. Yüzü eski tatlılığına kavuşmuş, saçları eskiden olduğu gibi canlı ve parlak. Kızıl kalın bir topuzu var yine.</p>

  <p>Bir sabah Sarah bana: “Nereye gidiyorsun Klaus?” diye soruyor. “Böyle sık sık nereye gidiyorsun? Geceleri bile çıkıyorsun. Geçen gece bir kâbus gördüm, odana geldim. Yoktun, çok korktum.”</p>

  <p>“Neden korktuğun zaman Antonia’nın odasına gitmiyorsun?”</p>

  <p>“Gidemem. Arkadaşı var yanında. Neredeyse her gece bizim evde kalıyor. Klaus, böyle sık sık nereye gidiyorsun?”</p>

  <p>“Dolaşıyorum sadece. Sokaklarda dolaşıyorum.”</p>

  <p>“Boş evin önünde dolaşıyorsun, boş evin önüne ağlamaya gidiyorsun, değil mi? Niçin beni de yanında götürmüyorsun?”</p>

  <p>“Ev artık boş değil Sarah. Annem geri dönmüş. Yeniden evimize yerleşmiş, ben de oraya gitmeliyim.”</p>

  <p>Sarah ağlamaya başlıyor. “Annenle mi oturacaksın? Artık bizimle oturmayacak mısın? Sensiz ben ne yaparım Klaus?”</p>

  <p>Onu gözlerinden öpüyorum.</p>

  <p>“Ya ben? Ben sensiz ne yapacağım Sarah?”</p>

  <p>Ağlıyoruz, salondaki divanın üzerinde birbirimize sarılıyoruz. Birbirimizi giderek daha sıkıyoruz, kollarımızla, bacaklarımızla birbirimize kenetleniyoruz. Yüzümüzden, saçlarımızdan, boynumuzdan, kulaklarımızdan gözyaşları süzülüyor. Hıçkırıklarla sarsılıyor, titriyor, üşüyoruz.</p>

  <p>Bacaklarımın arasında pantolonumun ıslandığını hissediyorum.</p>

  <p>“Ne yapıyorsunuz? Neler oluyor?”</p>

  <p>Antonia bizi ayırıyor, bizi birbirimizden uzaklaştırıyor, aramıza oturup beni omuzlarımdan sarsıyor. “Ne yaptın?”</p>

  <p>“Sarah’ya kötü bir şey yapmadım” diye bağırıyorum.</p>

  <p>Antonia Sarah’ya sarılıyor. “Tanrım! Bunu beklemeliydim.”</p>

  <p>Sarah: “Sanırım altıma işedim.”</p>

  <p>Annesinin boynuna sarılıyor. “Anne, anne! Klaus annesiyle oturacakmış.”</p>

  <p>Antonia, “Ne? Ne?” diye şaşırıyor.</p>

  <p>“Evet Antonia. Onunla yaşamak benim görevim.”</p>

  <p>Antonia, “Hayır!” diye bağırıyor.</p>

  <p>Sonra, “Evet, annenin yanına dönmelisin” diyor.</p>

  <p>Ertesi sabah Antonia ve Sarah benimle birlikte geliyor. Sokağın, sokağımın köşesinde duruyoruz. Antonia beni öpüp bir anahtar uzatıyor. “İşte evin anahtarı. Dilediğin zaman geri gelebilirsin. Odan senin.”</p>

  <p>“Teşekkürler Antonia. Sık sık sizleri görmeye geleceğim.”</p>

  <p>Sarah konuşmuyor. Rengi soluk, gözleri kıpkırmızı. Gökyüzüne bakıyor. Gökyüzü masmavi, bulutsuz bir yaz sabahı. Ben Sarah’ya, bu yedi yaşındaki küçük kıza, ilk aşkıma bakıyorum. Başka aşkım olmayacak.</p>
<hr class="transition"/>
  <p class="no-indent">Sokağın karşı tarafında, yüzüm eve dönük duruyorum. Valizimi yere koyup üzerine oturuyorum. Genç kızın sepetle geldiğini, sonra da gittiğini görüyorum. Oturuyorum, yerimden kalkacak gücüm yok. Öğlene doğru acıkıyorum, midem bulanıyor, başım dönüyor.</p>

  <p>Öğleden sonra bisikletli hemşire geliyor. Valizimi alıp karşıdan karşıya koşarak geçiyorum, bahçeye girmeden hemşireyi kolundan yakalıyorum. “Hanımefendi, lütfen, sizi bekliyordum.”</p>

  <p>“Neyin var? Hasta mısın?”</p>

  <p>“Hayır, korkuyorum. Eve girmeye korkuyorum.”</p>

  <p>“Neden eve girmek istiyorsun?”</p>

  <p>“Burası benim evim, Annem içeride. Annemden korkuyorum, onu yedi yıldır görmedim.”</p>

  <p>Kekeliyorum, titriyorum. Hemşire, “Sakin ol. Sen Klaus olmalısın. Yoksa Lucas mısın?” diye soruyor.</p>

  <p>“Ben Klaus’um. Lucas burada değil. Nerede olduğunu bilmiyorum. Bilen de yok, bu nedenle annemi görmeye korkuyorum. Tek başıma. Lucas’sız.”</p>

  <p>“Evet, anlıyorum. Beni beklemekle iyi yapmışsın. Annen Lucas’ı kendi eliyle öldürdüğünü sanıyor. İçeriye birlikte girelim. Gel peşimden.”</p>

  <p>Hemşire kapıyı çalıyor, annem mutfaktan, “Girin. Kapı açık” diye sesleniyor.</p>

  <p>Verandadan geçip salonda duruyoruz. Hemşire: “Size büyük bir sürprizim var.”</p>

  <p>Annem mutfak kapısında beliriyor. Ellerini önlüğüne kurulayıp fal taşı gibi açtığı gözleriyle bana bakıyor, “Lucas” diye fısıldıyor.</p>

  <p>Hemşire: “Hayır, o Klaus. Ama Lucas da mutlaka gelecek.”</p>

  <p>Anne, “Hayır, Lucas gelmeyecek. Onu öldürdüm. Küçük oğlumu öldürdüm, geri gelmeyecek.”</p>

  <p>Anne salondaki koltuklardan birine oturuyor, titremeye başlıyor. Hemşire Anne’nin elbisesinin yenini sıyırıp ona bir iğne yapıyor. Annem itiraz etmiyor. Hemşire: “Lucas ölmedi. Bir tedavi merkezine gönderildi, bunu size daha önce söyledim.”</p>

  <p>“Evet. S. şehrinde bir merkeze. Onu aramaya gittim. Merkez bombardımanda yıkılmış, ama ölenlerin arasında Lucas’ın adı yok.”</p>

  <p>Anne, “Yalan söylemiyorsun değil mi Klaus?” diye alçak sesle soruyor.</p>

  <p>“Hayır Anne, yalan söylemiyorum.”</p>

  <p>Hemşire: “Onu öldürmediğiniz kesin.”</p>

  <p>Anne sakinleşiyor. “Oraya gitmeliyiz. Sen kiminle gittin Klaus?”</p>

  <p>“Yetimhaneden bir kadınla. Beni o götürdü. S. şehrinde akrabaları varmış.”</p>

  <p>“Yetimhane mi? Bana bir ailenin yanına yerleştirildiğini söylemişlerdi. Sana çok iyi bakıyorlarmış. Bana adreslerini vermelisin, onlara teşekkür etmek isterim.”</p>

  <p>Tekrar kekelemeye başlıyorum, “Adreslerini bilmiyorum. Yanlarında çok kısa süre kaldım. Tutuklandılar. Sonra bir yetimhaneye gittim, Hiç eksiğim olmadı, herkes bana çok iyi davrandı.”</p>

  <p>Hemşire: “Ben gidiyorum. Yapacak çok işim var. Beni geçirir misin Klaus?”</p>

  <p>Onunla evin önünde kadar geliyorum.</p>

  <p>“Yedi yıldır neredeydin Klaus?”</p>

  <p>“Anneme söylediklerimi duydunuz.”</p>

  <p>“Evet, duydum. Ama gerçek değil söylediklerin. Yalan söylemeyi beceremiyorsun yavrum. Yetimhaneleri araştırdık, hiçbirinde yoktun. Evi nasıl buldun? Anne’nin eve döndüğünü nereden biliyordun?”</p>

  <p>Susuyorum.</p>

  <p>“Sırrını kendine saklayabilirsin. Bunun bir nedeni mutlaka vardır. Ama şunu unutma ki yıllardır anneni tedavi ediyorum. Hakkında ne kadar çok şey bilirsem ona o kadar yardımcı olabilirim. Valizin elinde ansızın ortaya çıkıyorsun, sana nereden geldiğini sormaya hakkım var.”</p>

  <p>“Hayır, hakkınız yok. Geldim, hepsi bu. Anneme nasıl davranmam gerektiğini söyleyin yeter.”</p>

  <p>“İçinden nasıl geliyorsa öyle davran. Elinden geldiğince sabırlı ol. Kriz geçirirse bana telefon et.”</p>

  <p>“Kriz mi? Nasıl?”</p>

  <p>“Korkma. Bugünkünden daha kötüsü olmaz. Bağırır, titrer hepsi bu. İşte telefon numaram. Hastalanırsa beni ara.”</p>

  <p>Anne salondaki koltukların birinde uyuyor. Valizimi alıp koridorun sonundaki çocuk odasına yerleşiyorum. “Şey”den hemen önce alınan iki yetişkin yatağı duruyor odada. Başımıza gelenleri ifade edecek bir kelime bulamadım henüz. Felaket, facia, trajedi diyebilirdim, ama buna sadece “Şey” diyorum, çünkü bir adı yok.</p>

  <p>Çocuk odası tertemiz, yataklar da öyle. Annenin bizi beklediği anlaşılıyor. Ama en çok özlediği, kardeşim Lucas.</p>
</body>
</html>