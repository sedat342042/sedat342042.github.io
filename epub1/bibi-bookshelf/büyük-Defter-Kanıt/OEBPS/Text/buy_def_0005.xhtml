<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Orman ve Dere</i></h2>

  <p class="no-indent">Orman çok büyük, dere küçücük. Ormana gitmek için dereyi geçmek lazım. Sular çekildiğinde taşların üzerinden atlayarak dereyi aşabiliyoruz. Ama bazen çok yağmur yağıyor. Soğuk ve çamurlu su belimize geliyor, Bombardıman sırasında yıkılan evlerin yıkıntıları arasında bulduğumuz tuğla ve tahtalarla bir köprü yapmaya karar veriyoruz.</p>

  <p>Köprümüz çok sağlam. Anneanne’ye gösteriyoruz. Denedikten sonra, “Çok iyi olmuş. Ama ormanın içlerine dalmayın. Sınır çok yakın, askerler size ateş edebilir. Bir de sakın kaybolmayın. Sizi aramaya gelmem” diyor.</p>

  <p>Köprüyü yaparken balıklar gördük. Derenin üzerinde kimi yerde ağaçların dalları birleşmiş; balıklar buralara, büyük taşların altına, çalılıkların gölgesine gizleniyorlar. En büyük balıkları seçiyoruz, yakalayıp sulama kovamıza dolduruyoruz. Gece eve götürdüğümüzde Anneanne, “İtoğlu itler! Bunları nasıl yakaladınız?” diye soruyor.</p>

  <p>“Ellerimizle. Çok kolay. Sadece hareketsiz durup beklemek gerek.”</p>

  <p>“Öyleyse çokçana yakalayın. Yakalayabildiğiniz kadar.”</p>

  <p>Ertesi gün Anneanne sulama kovasını el arabasına yüklüyor ve balıklarımızı pazarda satıyor.</p>

  <p>Sık sık ormana gidiyoruz, hiç kaybolmuyoruz; sınırın hangi yanda olduğunu biliyoruz. Kısa süre sonra nöbetçiler bizi tanımaya başlıyor. Bize ateş etmiyorlar. Anneanne bize zehirli mantarlar ile zehirli olmayan mantarları ayırt etmeyi öğretiyor.</p>

  <p>Ormandan sırtımızda odun demetleri, küfelerle mantar ve kestane getiriyoruz. Evin duvarına dayayıp sundurmanın altına odunları diziyoruz. Anneanne evde yokken ocakta kestane kızartıyoruz.</p>

  <p>Bir seferinde ormanın derinliklerinde, bir bombanın açtığı çukurun kenarında, ölü bir asker buluyoruz. Bedeni parçalanmamış, yalnızca gözleri yok, kargalar oymuş. Tüfeğini, mermilerini, el bombalarını alıyoruz; tüfeği odun yığınına, mermileri ve el bombalarını sepetlerimize, mantarların altına saklıyoruz.</p>

  <p>Anneanne’nin evine dönünce bunları saman ile patates çuvallarının arasına sarıyoruz, subayın penceresinin önündeki sıranın altına gömüyoruz.</p>
</body>
</html>