<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Papaz</i></h2>

  <p class="no-indent">Sonraki cumartesi, banyo yapmaya gidiyoruz. Hizmetçi: “Mutfağa gelin. Size çay yapayım, reçelli ekmek yeriz.”</p>

  <p>Reçelli ekmeklerimizi yerken Papaz mutfağa giriyor.</p>

  <p>“Günaydın efendim” diyoruz.</p>

  <p>Hizmetçi: “Efendim, işte koruduğum çocuklar. Cadı diye anılan ihtiyarın torunları.”</p>

  <p>Papaz: “Onları tanıyorum. Benimle gelin.”</p>

  <p>Arkasından gidiyoruz. Büyük bir odadan geçiyoruz, içeride büyük yuvarlak bir masa, iskemleler, duvarda da bir haç var. Sonra loş, duvarları çepeçevre kitaplarla kaplı bir odaya giriyoruz. Kapının karşısında bir dua iskemlesi ile haç, pencerenin kenarında bir çalışma masası; bir köşede dar bir yatak, duvara dizili üç iskemle, odanın bütün eşyası bunlar.</p>

  <p>Papaz: “Çok değişmişsiniz. Tertemiz olmuşsunuz. İki meleği andırıyorsunuz. Oturun.”</p>

  <p>Masanın önüne iki iskemle çekiyor, oturuyoruz. O da koltuğuna geçiyor. Bize bir zarf uzatıyor: “İşte para.”</p>

  <p>Zarfı aldıktan sonra, “Bir süre vermeseniz de olur. Yazları Tavşandudak başının çaresine bakar” diyoruz.</p>

  <p>Papaz: “Hayır, bu iki kadına yardım etmeye devam edeceğim. Daha önce yapmadığım için kendimden utanıyorum. Şimdi biraz da başka şeylerden söz etsek.”</p>

  <p>Bize bakıyor, susuyoruz.</p>

  <p>“Sizi kilisede hiç göremiyorum.”</p>

  <p>“Hiç gitmeyiz.”</p>

  <p>“Bazen dua eder misiniz?”</p>

  <p>“Hayır, hiç dua etmeyiz.”</p>

  <p>“Zavallı Hıristiyanlar. Sizin için dua edeceğim. Okuma yazmanız var mı bari?”</p>

  <p>“Evet bayım, okur yazarız.”</p>

  <p>Papaz bize bir kitap uzatıyor: “Alın bunu okuyun. İsa ve azizler hakkında güzel hikâyeler var bu kitapta.”</p>

  <p>“Bu hikâyeleri biliyoruz. Kutsal Kitabımız var. Ahdi Atik’i ve Ahdi Cedit’i okuduk.”</p>

  <p>Papaz kara kaşlarını kaldırıyor. “Nasıl, yani Kutsal Kitap’ın tamamını okudunuz mu?”</p>

  <p>“Evet bayım. Birçok bölümünü de ezbere biliyoruz.”</p>

  <p>“Hangilerini mesela?”</p>

  <p>“Tekvin, Çıkış, Vaiz, Mahşer ve başka bölümlerini de…”</p>

  <p>Papaz bir süre susup, “On Emir’i biliyor musunuz? On Emir’e uyuyor musunuz?” diye soruyor.</p>

  <p>“Hayır bayım, uymuyoruz. Kimse de uymuyor zaten. On Emir’den biri ‘Katletmeyeceksin’dir, oysa herkes birbirini katlediyor.”</p>

  <p>Papaz: “Ne yazık ki savaştayız…”</p>

  <p>“Kutsal Kitap’tan başka kitaplar da okumak isteriz ama başka kitabımız yok. Sizin var. Bize ödünç verebilir misiniz?”</p>

  <p>“Bunlar ağır kitaplar.“</p>

  <p>“Kutsal Kitap’tan da mı?”</p>

  <p>Papaz bize bakıyor. “Ne tür kitaplar okumak istersiniz?”</p>

  <p>“Tarih ve coğrafya kitapları. Gerçekleri anlatan kitaplar, uydurulmuş şeyler değil.”</p>

  <p>Papaz: “Önümüzdeki cumartesiden itibaren, size uygun kitaplar vereceğim. Şimdi beni yalnız bırakın. Mutfağa dönüp reçelli ekmeklerinizi bitirin.”</p>
</body>
</html>