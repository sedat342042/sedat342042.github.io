<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <p><img alt="whitespace" src="../Images/whitespace.png"/><br/></p>

  <p class="no-indent">Geceleyin geç saate kadar boş meydana bakıyorum. Sonunda yattığım zaman bir rüya görüyorum.</p>

  <p>Derenin kıyısına inmişim, kardeşim orada, kıyıda oturmuş oltayla balık tutuyor. Yanına oturuyorum, “Çok tutabiliyor musun?” diye soruyorum.</p>

  <p>“Hayır, seni bekliyordum.”</p>

  <p>Yerinden kalkıyor ve kamışını yerleştiriyor.</p>

  <p>“Uzun zamandır burada balık yok. Su bile yok.”</p>

  <p>Bir taş alıp kurumuş dere yatağındaki taşların üzerine fırlatıyor.</p>

  <p>Şehre doğru yürüyoruz. Yeşil panjurlu bir evin önünde duruyorum. Kardeşim: “Evet, evimiz burasıydı. Hatırladın mı?”</p>

  <p>“Evet, hatırladım. Ama eskiden burada değildi. Başka bir şehirdeydi.”</p>

  <p>Kardeşim düzeltiyor. “Başka bir hayatta. Şimdi ise burada, boş.”</p>

  <p>Merkez Meydanı’na varıyoruz.</p>

  <p>Kitapçı dükkânının kapısı önünde iki erkek çocuk eve çıkan merdivenlere oturmuş.</p>

  <p>Kardeşim, “Bunlar benim oğullarım” diyor, “anneleri gitti.”</p>

  <p>Büyük mutfağa giriyoruz. Kardeşim akşam yemeğini hazırlıyor. Çocuklar sessizce, başlarını bile kaldırmadan yemeklerini yiyor.</p>

  <p>“Çocukların mutlu” diyorum.</p>

  <p>“Çok mutlular. Gidip yatırayım.”</p>

  <p>Geri dönünce: “Benim odama geçelim.”</p>

  <p>Büyük odaya giriyoruz, kardeşim kütüphaneden, kitapların arasına gizlenmiş bir şişe çıkarıyor.</p>

  <p>“Bütün kalan bu. Fıçılar boşaldı.”</p>

  <p>İçiyoruz. Kardeşim masanın havlı kırmızı örtüsünü okşuyor. “Görüyorsun, değişen bir şey yok. Her şeyi olduğu gibi korudum. Bu çirkin örtüyü bile. Yarın gidip evde oturabilirsin.”</p>

  <p>“Canım istemiyor. Çocuklarınla oynamayı tercih ederim.”</p>

  <p>“Benim çocuklarım oynamaz.”</p>

  <p>“Ne yaparlar?”</p>

  <p>“Hayat yolculuğuna hazırlanıyorlar.”</p>

  <p>“Ben bu yolculuğu yaptım, ama bir şey bulamadım.”</p>

  <p>“Bulunacak hiçbir şey yok. Ne arıyordun?”</p>

  <p>“Seni arıyordum. Senin için geri döndüm.”</p>

  <p>Kardeşim gülüyor. “Benim için mi? Benim yalnızca bir rüya olduğumu biliyorsun. Bunu kabul etmelisin. Hiçbir şey yok, hiçbir yerde.”</p>

  <p>Üşüyorum, ayağa kalkıyorum. “Saat geç oldu, gitmeliyim.”</p>

  <p>“Gidecek misin? Nereye?”</p>

  <p>“Otele.”</p>

  <p>“Hangi otele? Burası senin evin. Seni annemiz ve babamızla tanıştırayım.”</p>

  <p>“Annemiz babamız mı? Neredeler?”</p>

  <p>Kardeşim evin diğer odasına açılan kahverengi bir kapıyı gösteriyor.</p>

  <p>“Buradalar. Uyuyorlar.”</p>

  <p>“Birlikte mi?”</p>

  <p>“Her zaman olduğu gibi.”</p>

  <p>“Onları uyandırmayalım.”</p>

  <p>“Neden? Bunca yıldan sonra seni gördüklerine sevinirler.”</p>

  <p>Kapıdan uzaklaşıyorum, “istemiyorum, onları tekrar görmek istemiyorum.”</p>

  <p>Kardeşim beni kolumdan yakalıyor. “Görmek istemiyorsun, göremezsin. Ben onları her gün görüyorum. Sen de bir kez olsun, en azından bir kez onları görmelisin.”</p>

  <p>Kardeşim beni kahverengi kapıya doğru çekiyor, boşta kalan elimle masanın üzerindeki oldukça ağır cam küllüğü kaptığım gibi hızla kardeşimin ensesine vuruyorum.</p>

  <p>Alnı kapıya çarpıyor, kardeşim yere düşüyor, başının çevresinde ve yerde kan var.</p>

  <p>Evden çıkıp bir banka oturuyorum. Kocaman bir ay meydanı aydınlatıyor.</p>

  <p>Yaşlı bir adam yanımda durup benden sigara istiyor. Sigara ile ateş veriyorum.</p>

  <p>Yanımda ayakta durup sigarasını içiyor.</p>

  <p>Birkaç dakika sonra bana, “Öldürdün mü onu?” diye soruyor.</p>

  <p>“Evet.”</p>

  <p>“Yapman gerekeni yaptın. İyi oldu. Çok az insan yapması gerekeni yapar.”</p>

  <p>“Kapıyı açmak istedi, bu yüzden öldürdüm.”</p>

  <p>“İyi yaptın. Onu engellemekle iyi yaptın. Onu öldürmen gerekiyordu. Böylece her şey düzelmiş oldu, her şey yerli yerinde.”</p>

  <p>“Ama artık aramızda olmayacak. Onsuz her şeyin yerli yerinde olmasının ne önemi var.”</p>

  <p>“Tam tersine. Artık her an ve her yerde senin yanında olacak.”</p>

  <p>İhtiyar uzaklaşıyor, küçük bir evin kapısını çalıp içeriye giriyor.</p>

  <hr class="transition"/>

  <p class="no-indent">Uyandığım zaman meydanın tekrar canlandığını görüyorum. Bisikletleriyle, yürüyerek insanlar geçiyor. Çok az araba var. Dükkânlar açılmış, kitapçı da. Otelin koridorlarında elektrikli süpürgeyle temizlik yapılıyor.</p>

  <p>Kapımı açıp temizlikçi kadına, “Bana kahve getirebilir misiniz?” diye sesleniyorum.</p>

  <p>Dönüp bana bakıyor, simsiyah saçlı genç bir kadın.</p>

  <p>“Ben müşterilere bakmıyorum efendim, yalnızca temizlikçiyim. Odalara servis yapmıyoruz. Otelde bir restoran ve bar var.”</p>

  <p>Odama giriyorum, dişlerimi fırçalıyorum, duş yapıp yeniden yatağıma uzanıyorum. Üşüyorum.</p>

  <p>Kapı çalmıyor, temizlikçi kadın elinde bir tepsiyle içeriye girip tepsiyi başucumdaki masanın üzerine bırakıyor. “Kahvenin parasını dilediğiniz zaman bara ödersiniz.”</p>

  <p>Yatağa gelip yanıma uzanıyor; dudaklarını bana sunuyor. Başımı çeviriyorum. “Hayır güzelim, ben yaşlı ve hasta biriyim.”</p>

  <p>Kalkıyor. “Çok az param var. Bu işten çok az para kazanıyorum. Oğluma doğum gününde bir kros bisikleti almak istiyorum. Kocam da yok.”</p>

  <p>“Anlıyorum.”</p>

  <p>Ona bir kâğıt para uzatıyorum, ama az mı çok mu bilmiyorum. Bu ülkede neyin ne kadar ettiğine daha alışamadım.</p>

  <p>Öğleden sonra üçe doğru dışarı çıkıyorum.</p>

  <p>Yavaş yavaş yürüyorum. Yine de yarım saat sonra şehrin diğer uçundayım. Burada Anneanne’nin evinin yerinde artık çok bakımlı bir spor alanı var. Çocuklar burada oynuyor.</p>

  <p>Uzun süre derenin kıyısında oturduktan sonra şehre geri dönüyorum. Şehrin eski mahallelerinden geçip şatonun dar sokaklarında yürüyorum, mezarlığa çıkıyorum ama Anneanne’nin mezarını bulamıyorum.</p>

  <p>Her gün böyle saatlerce şehrin sokaklarında dolaşıyorum. Özellikle de düz ayak pencereleriyle evlerin toprağa gömülü olduğu dar sokaklarda. Kimi zaman bir arkta, kimi zaman şatonun alçak surlarında ya da mezarlıktaki bir mezarın üzerine oturuyorum. Acıkınca küçük bir meyhaneye giriyorum, ne varsa onu yiyorum. Sonra işçilerle, sıradan insanlarla içki içiyorum. Hiç kimse beni tanımıyor, hatırlamıyor.</p>

  <p>Bir gün kâğıt kalem almak için kitapçıya giriyorum. Çocukluğumdaki şişman adam yok artık, dükkâna bir kadın bakıyor. Bahçeye açılan camlı kapının önünde bir koltuğa oturmuş örgü örüyor. Bana gülümsüyor, “Sizi tanıyorum” diyor, “her gün otele girip çıkarken görüyorum sizi. Kimi zaman çok geç dönüyor olmalısınız, ben o saatlerde yatmış oluyorum. Dükkânın üst katında oturuyorum, akşamları meydanı seyretmeyi severim.”</p>

  <p>“Ben de.”</p>

  <p>“Burada tatilde misiniz?” diye soruyor. “Çok kalacak mısınız?”</p>

  <p>“Evet, tatildeyim. Bir tür tatil. Olabildiğince uzun kalmak istiyorum. Bu, vizeme ve parama bağlı.”</p>

  <p>“Vizeniz mi? Yabancı mısınız? Öyle durmuyorsunuz.”</p>

  <p>“Çocukluğum bu şehirde geçti. Bu ülkede doğdum. Ama uzun zamandır yurtdışında yaşıyorum.”</p>

  <p>“Ülke özgür olduğundan beri çok sayıda yabancı geliyor. Devrimden sonra gidenler gezmeye geliyor, ama meraklılar ve turistler çoğunlukta. Görürsünüz havalar düzelince otobüslerce insan gelir. Huzurumuz sona erecek.”</p>

  <p>Gerçekten otel de dolmaya başladı. Cumartesileri danslı geceler düzenleniyor. Kimi zaman sabaha kadar sürüyor eğlence. Ne müziğe katlanabiliyorum ne eğlenen insanların bağrışmalarına, kahkahalarına. Bu nedenle sokağı tercih ediyorum, gündüz vakti aldığım bir şişe şarapla, bir banka oturup bekliyorum.</p>

  <p>Bir akşam yanıma bir çocuk geliyor. “Sizin yanınızda durabilir miyim efendim? Geceleri biraz korkarım da.”</p>

  <p>Sesini hatırlıyorum. Geldiğimde valizimi taşıyan çocuk. Ona, “Bu geç saatte burada ne yapıyorsun?” diye soruyorum.</p>

  <p>“Annemi bekliyorum. Eğlence gecelerinde geç saatlere kadar çalışıyor, servise ve bulaşıklara yardım ediyor.”</p>

  <p>“Ne olmuş yani? Sen de evde kalıp rahat rahat uyu.”</p>

  <p>“Rahat rahat uyuyamıyorum. Annemin başına bir şey gelmesinden korkuyorum. Buradan uzakta oturuyoruz, gece onun yalnız yürümesini istemiyorum. Geceleri yalnız yürüyen kadınlara saldıran adamlar var. Televizyonda gördüm.”</p>

  <p>“Peki ya çocuklar, onlara saldırmıyorlar mı?”</p>

  <p>“Pek saldırmıyorlar. Yalnızca kadınlar. Özellikle de güzellere. Ben kendimi savunabilirim. Çok hızlı koşarım.”</p>

  <p>Bekliyoruz. Otele yavaş yavaş sessizlik çöküyor. Bir kadın dışarı çıkıyor, bana sabahları kahve getiren kadın. Küçük çocuk ona doğru koşuyor; el ele tutuşup uzaklaşıyorlar.</p>

  <p>Diğer otel görevlileri de çıkıp hızla uzaklaşıyorlar.</p>

  <p>Odama çıkıyorum.</p>

  <p>Ertesi gün kitapçıya gidiyorum. “Otelde daha uzun süre kalmam mümkün değil. Çok kalabalık ve gürültülü. Bana oda kiralayabilecek birini tanıyor musunuz?”</p>

  <p>“Gelin burada kalın. Üst katta.”</p>

  <p>“Sizi rahatsız etmek istemem.”</p>

  <p>“Etmezsiniz. Ben kızımla kalırım. Buraya çok yakın oturuyor. Bütün katı kullanabilirsiniz. İki oda, mutfak, banyo.”</p>

  <p>“Ne kadar?”</p>

  <p>“Otele ne kadar veriyorsunuz?”</p>

  <p>Söylüyorum. Gülümsüyor. “Bunlar turist fiyatları. Bu paranın yarısına burada kalabilirsiniz. İşlerinizi de yaparım, dükkân kapandıktan sonra. O saatlerde hep dışarıda oluyorsunuz, sizi rahatsız etmem. Görmek ister misiniz?”</p>

  <p>“Hayır, eminim uygundur. Ne zaman taşınabilirim?”</p>

  <p>“Yarın taşınabilirsiniz, isterseniz. Giysilerimi ve kişisel eşyalarımı alacağım, o kadar.”</p>

  <p>Ertesi gün, eşyalarımı topladıktan sonra oteldeki hesabımı kapatıyorum. Kitapçıya kapanma saatinden az önce geliyorum. Kitapçı kadın bana anahtarı uzatıyor. “Bu giriş kapsının anahtarı. Dükkândan da üst kata çıkılıyor, ama siz sokağa bakan kapıyı kullanın. Göstereyim.”</p>

  <p>Dükkânı kapatıyor. Dar bir merdivenden yukarı çıkıp bahçeye bakan iki pencerenin aydınlattığı girişe geliyoruz. Kadın açıklıyor: “Soldaki, yatak odasının kapısı; banyo karşınızda. İkinci kapı salonun, yatak odasına oradan da geçebilirsiniz. Mutfak en dipte. Buzdolabı var. İçinde biraz yiyecek bıraktım.”</p>

  <p>“Yalnızca kahve ve şarap bana yeter, yemeklerimi meyhanelerde yiyorum.”</p>

  <p>“Sağlıklı yemekler değil. Kahve rafta, dolapta bir şişe şarap var. Sizi yalnız bırakayım. Umarım buradan hoşlanırsınız.”</p>

  <p>Gidiyor. Şarabı hemen açıyorum, yarın yenisini alırım. Salona gidiyorum. Büyük, sade döşenmiş bir oda. İki pencerenin ortasında duran masanın üzerinde kırmızı tüylü bir örtü var. Hemen kâğıtlarımı kalemlerimi yerleştiriyorum. Sonra yatak odasına geçiyorum: Tek pencereli, daha doğrusu küçük balkonuna pencere kapıdan çıkılan darca bir oda.</p>

  <p>Valizimi yatağın üzerine koyup giysilerimi boş dolaba yerleştiriyorum.</p>

  <p>O gece dışarıya çıkmıyorum. Salonun pencerelerinden birinin önünde oturup şarabımı bitireceğim. Meydanı seyrediyorum, sonra sabun kokan yatağa yatıyorum.</p>

  <p>Ertesi sabah, ona doğru kalktığımda, mutfak masasının üzerinde iki gazete, ocakta da sebze çorbası buluyorum. Önce kahvemi yapıp gazeteleri okuyorum. Çorbayı ise daha geç, dışarıya çıkmadan, öğleden sonra dörde doğru içiyorum.</p>

  <p>Kadın beni rahatsız etmiyor. Onu yalnız aşağıya indiğim zaman görüyorum. Evde olmadığım zaman etrafı toparlayıp kirlilerimi alıyor, ertesi gün yıkanmış ütülenmiş geri getiriyor.</p>

  <p>Zaman çabuk geçiyor. Bölgenin merkezi olan komşu şehre gidip vizemi yenilemeliyim. Pasaportuma “BİR AYLIĞINA TEMDİT EDİLMİŞTİR” damgasını basan, genç bir kadın. Parayı ödeyip ona teşekkür ediyorum. Bana gülümsüyor, “Bu akşam Büyük Otel’in barında olacağım. İnsan orada çok eğleniyor. Çok yabancı var, kendi ülkenizden insanlarla karşılaşabilirsiniz.”</p>

  <p>“Belki gelirim.”</p>

  <p>Evime, şehrime dönmek için vakit geçirmeden kırmızı trene atlıyorum.</p>

  <p>Bir sonraki ay genç kadın ilk seferinde olduğu kadar güler yüzlü değil, tek kelime etmeden damgayı basıyor pasaportuma. Üçüncü seferinde bana sert bir dille dördüncü uzatmanın yapılmayacağını söylüyor.</p>

  <p>Yazın sonuna doğru param neredeyse bitiyor, tasarruf etmem gerek. Bir armonika satın alıyorum, tıpkı çocukluğumdaki gibi meyhanelerde çalmaya başlıyorum. Müşteriler bana içki ısmarlıyor. Yemeğe gelince; kitapçı kadının çorbasıyla yetiniyorum. Eylül ve ekimde kiramı bile ödeyemiyorum. Kitapçı kadın sesini çıkarmıyor, temizliğe, kirlilerimi yıkamaya ve çorba getirmeye devam ediyor.</p>

  <p>Nasıl yapacağımı bilemiyorum ama öbür ülkeye dönmek istemiyorum, burada kalmalı, burada ölmeliyim.</p>

  <p>Buraya geldiğimden beri içki ve sigarayı abartmış olmama rağmen ağrılarım nüksetmedi.</p>
</body>
</html>