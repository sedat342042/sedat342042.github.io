<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <p><img alt="whitespace" src="../Images/whitespace.png"/><br/></p>

  <p class="no-indent">30 Ekim’de doğum günümü, şehrin en gözde meyhanelerinden birinde içki arkadaşlarımla birlikte kutluyorum. Hepsi bana içki ısmarlıyor. Çiftler armonikamın müziği eşliğinde dans ediyor. Kadınlar beni öpüyor. Sarhoşum. Her zaman olduğu gibi, içince kardeşimden söz etmeye başlıyorum. Şehirdeki herkes hikâyemi biliyor; on beş yaşına kadar birlikte yaşadığım kardeşimi arıyorum şehirde. Onu ancak burada bulabilirim; bekliyorum, benim yurtdışından döndüğümü öğrenince gelecek.</p>

  <p>Bütün bunlar yalan. Bu şehirde Anneanne’nin evindeyken yalnız olduğumu, daha o zaman bile dayanılmaz yalnızlığa kardeşimle beraber iki kişi olarak dayandığımızı sadece hayal ettiğimi biliyorum.</p>

  <p>Geceyarısına doğru meyhane biraz sakinleşiyor. Artık çalmıyorum, sadece içiyorum.</p>

  <p>Aksak bir ihtiyar karşıma oturuyor. Kadehimden içiyor.</p>

  <p>“İkinizi çok iyi hatırlıyorum, seni ve kardeşini.”</p>

  <p>Konuşmuyorum. Genç bir adam masama bir litre şarap getiriyor, Temiz bir kadeh istiyorum, içiyoruz.</p>

  <p>Genç adam, “Kardeşini bulursam ne verirsin?” diye soruyor.</p>

  <p>“Param kalmadı.”</p>

  <p>Gülüyor. “Ama yurtdışından para isteyebilirsin. Bütün yabancılar zengindir.”</p>

  <p>“Ben değilim. Sana bir kadeh içki ısmarlayacak param bile yok.”</p>

  <p>“Önemli değil. Bir litre şarap daha. Benim hesabıma yazın.”</p>

  <p>Garson kız şarabı getiriyor. “Bu son. Artık servis bitti. Kapatmazsak polisle başımız derde girer.”</p>

  <p>İhtiyar yanımızda, içmeye devam ediyor, arada bir, “Evet, ikinizi de tanıyorum, afacandınız o zamanlar. Evet, evet” diyor.</p>

  <p>Genç adam: “Kardeşinin ormanda saklandığını biliyorum. Onu birkaç defa uzaktan gördüm. Vahşi bir hayvan gibi yaşıyor. Kendine asker battaniyelerinden giysiler yapmış, kışları bile yalınayak yürüyor. Ot, kök, kestane, küçük hayvanlarla besleniyor. Uzun beyaz saçları var, sakalı da beyaz. Bir bıçağı ve kibriti var, kendi sardığı sigaraları içiyor, bu demektir ki geceleri bazen şehre iniyor. Belki mezarlığın üst tarafında yaşayan ve bedenlerini satarak geçimlerini sağlayan kızlar onu tanıyorlardır. İçlerinden biri en azından. Belki onunla gizlice buluşup ihtiyacı olan şeyi veriyordur ona. Bir sürek avı düzenleyebiliriz. Herkes katılırsa onu kıstırabiliriz.”</p>

  <p>Yerimden kalkıp vuruyorum ona. “Yalancı! O benim kardeşim değil. Birini kıstırmak istiyorsan bana güvenme.”</p>

  <p>Yeniden vuruyorum, iskemlesinden düşüyor. Masayı devirip, “O benim kardeşim değil!” diye haykırıyorum.</p>

  <p>Garson kız sokakta, “Polis! Polis!” diye bağırıyor.</p>

  <p>Biri telefon etmiş olmalı, çünkü polisler çok çabuk geliyor. İki polis. Arabasız. Meyhane sessizleşiyor. Polislerden biri, “Ne oluyor burada? Çoktan kapatmış olmanız gerekirdi” diyor.</p>

  <p>Vurduğum genç adam inliyor. “Bana vurdu.”</p>

  <p>Herkes beni gösteriyor parmağıyla: “Evet, o vurdu.”</p>

  <p>Polis adamı yerden kaldırıyor. “Şikâyet etmeyi bırak. Bir şeyin yok. Her zamanki gibi sarhoşsun. Evine gitsen iyi olur. Hepiniz evlerinize.”</p>

  <p>Bana doğru dönüyor. “Sizi tanıyorum. Bana kimliğinizi gösterin.”</p>

  <p>Kaçmaya çalışıyorum ama etrafımda bulunanlar beni yakalıyor. Polis ceplerimi karıştırıp pasaportumu buluyor. Uzun uzun inceliyor, meslektaşına: “Vizesi bitmiş. Aylar önce. Onu götürmek zorundayız.”</p>

  <p>Direniyorum ama ellerimi kelepçeleyip beni sokağa çıkarıyorlar. Tökezliyorum, yürümekte zorluk çekiyorum, beni neredeyse karakola kadar taşıyarak götürüyorlar. Orada bir yatağa yatırıp kelepçelerimi çıkarıyorlar, kapıyı kapattıktan sonra çıkıp gidiyorlar.</p>

  <p>Ertesi sabah bir polis beni sorguya çekiyor. Genç, kızıl saçlı biri, yüzü çillerle kaplı.</p>

  <p>“Ülkemizde kalma izniniz artık yok. Buradan ayrılmak zorundasınız.”</p>

  <p>“Tren param yok. Hiç param kalmadı.”</p>

  <p>“Elçiliğinize haber vereceğim. Sizi ülkenize geri götürecekler.”</p>

  <p>“Buradan gitmek istemiyorum. Kardeşimi bulmak zorundayım.”</p>

  <p>Polis omuz silkiyor. “Ne zaman isterseniz buraya tekrar gelebilirsiniz. Hatta isterseniz buraya yerleşebilirsiniz de, ama bunun için yasalar var. Elçilikte bunları size söylerler. Kardeşinize gelince; bu konuyu araştıracağım. Onun hakkında bize yardımcı olacak bilgiler var mı elinizde?”</p>

  <p>“Evet, ona ait elyazmaları var elimde. Kitapçı dükkânının üst katındaki dairemde, masanın üzerinde duruyor.”</p>

  <p>“Ona ait bu elyazmalarını nasıl ele geçirdiniz?”</p>

  <p>“Birisi otelin resepsiyonuna bırakmış.”</p>

  <p>“İlginç, çok ilginç.”</p>

  <p>Bir kasım sabahı polis tarafından çağrılıyorum. Komiser bana oturmamı söylüyor, elyazmalarını uzatıyor, “Alın bunları, size geri veriyorum. Hayali bir eser, kardeşinizin de bununla bir ilgisi olduğunu sanmıyorum.”</p>

  <p>Karşılıklı susuyoruz. Pencere açık. Dışarıda yağmur yağıyor, hava soğuk, Sonunda komiser konuşmaya başlıyor, “Şehrin arşivlerinde sizinle ilgili bir bilgiye rastlayamadık.”</p>

  <p>“Elbette. Anneanne beni hiçbir yere kaydettirmedi. Okula gitmedim. Ama başkentte doğduğumu biliyorum.”</p>

  <p>“Başkentteki arşivler bombardımanda tümüyle tahrip oldu. Saat ikide sizi almaya gelecekler.”</p>

  <p>Bu son sözleri hızla ekledi.</p>

  <p>Ellerimi masanın altına gizliyorum, zira titriyorlar. “Saat ikide mi? Bugün mü?”</p>

  <p>“Evet kusura bakmayın. Çok ani oldu. Ama tekrar ediyorum, ne zaman isterseniz yine gelebilirsiniz. Dilerseniz buraya yerleşebilirsiniz. Çok sayıda göçmen geri dönüyor. Ülkemiz özgür dünyaya ait artık. Yakında vizeye de ihtiyacınız kalmayacak.”</p>

  <p>“Benim için çok geç olacak. Kalp hastasıyım. Burada ölmek için geldim bu şehre. Kardeşime gelince, o belki hiç var olmadı.”</p>

  <p>Komiser: “Evet, belki. Kardeşinizden bahsetmeye devam ederseniz sizi deli sanacaklar.”</p>

  <p>“Siz de böyle mi düşünüyorsunuz?”</p>

  <p>Başını iki yana sallıyor. “Hayır, yalnızca gerçek ile edebiyatı birbirine karıştırdığınızı düşünüyorum. Kendi edebiyatınızı. Ülkenize dönmeli, biraz düşündükten sonra buraya tekrar gelmelisiniz, hatta kesin olarak belki de. Size ilişkin dileğim bu, bunu kendim için de diliyorum.”</p>

  <p>“Satranç için mi?”</p>

  <p>“Hayır, yalnızca satranç için değil.”</p>

  <p>Yerinden kalkıp bana elini uzatıyor. “Siz giderken burada olmayacağım. Şimdiden size güle güle diyorum. Hücrenize dönün.”</p>

  <p>Hücreme geri dönüyorum.</p>

  <p>Gardiyan: “Bugün gidiyormuşsunuz.”</p>

  <p>“Evet, öyleymiş.”</p>

  <p>Yatağıma uzanıp bekliyorum. On ikide kitapçı kadın çorbasıyla geliyor. Ona gideceğimi söylüyorum. Ağlıyor. Çantasından bir kazak çıkarıyor. “Bu kazağı size ördüm. Giyin. Hava soğuk.”</p>

  <p>Kazağı giyiyorum, “Teşekkür ederim. Size iki aylık kira borcum var. Elçilik umarım bu parayı size öder.”</p>

  <p>“Ne önemi var. Tekrar geleceksiniz değil mi?”</p>

  <p>“Tekrar gelmeye çalışacağım.”</p>

  <p>Ağlayarak gidiyor. Dükkânını açmak zorunda.</p>

  <p>Gardiyanım ve ben hücremde oturuyoruz.</p>

  <p>“Yarın burada olmayacağınızı düşünmek bana garip geliyor. Ama mutlaka geri döneceksiniz. Bu arada borçlarınızı siliyorum.”</p>

  <p>“Hayır, sakın. Hiçbir şeyi silmeyin. Elçilikten geldikleri zaman size olan borçlarımı ödeyeceğim.”</p>

  <p>“Kesinlikle olmaz, zaten sadece eğlenmek içindi. Üstelik sık sık hile yaptım.”</p>

  <p>“Aaa, demek hep bu yüzden kazanıyordunuz.”</p>

  <p>“Bana kızmayın, hile yapmadan duramam.”</p>

  <p>Burnunu siliyor. “Biliyor musunuz, bir oğlum olursa ona sizin adınızı koyacağım.”</p>

  <p>“Ona kardeşimin adını koyun. Adı Lucas. Daha çok hoşuma gider.”</p>

  <p>Düşünüyor. “Lucas mı? Evet güzel bir isim. Karıma söyleyeceğim. Belki karşı çıkmaz. Hem zaten ne diyebilir ki? Evde benim sözüm geçer.”</p>

  <p>“Buna inanırım.”</p>

  <p>Bir polis beni hücremden almaya geliyor. Gardiyanımla avluya çıkıyoruz. Burada iyi giyimli, kravatlı, şapkalı, şemsiyeli biri var. Avlunun taşları yağmurda parlıyor.</p>

  <p>Elçilik görevlisi: “Bir araba bizi bekliyor. Borçlarınızı ödedim.”</p>

  <p>Benim bilmemem gereken, oysa anladığım bir dilde konuşuyor, Gardiyanımı gösteriyorum. “Bu adama da bir miktar borcum var. Şeref borcu.”</p>

  <p>“Ne kadar?”</p>

  <p>Ödüyor, kolumdan tutuyor, birlikte binanın önüne park etmiş büyük siyah bir arabaya götürüyor. Kasketli bir şoför kapıları açıyor.</p>

  <p>Araba hareket ediyor. Elçilik görevlisine Merkez Meydanı’ndaki kitapçının önünde biraz durabilir miyiz diye soruyorum, ama anlamadan bana bakıyor, ben de onunla eski dilimde yani bu ülkenin dilinde konuştuğumu fark ediyorum.</p>

  <p>Şoför hızlı kullanıyor arabayı, meydanı geçiyoruz, Gar Sokağı’na geldik bile, küçük şehrim arkamızda kaldı.</p>

  <p>Arabanın içi sıcak. Pencereden köyleri, tarlaları, servi ve akasyaları, yağmur ve rüzgârın dövdüğü ülkemin toprağını görüyorum.</p>

  <p>Elçilik görevlisine dönüyorum aniden. “Bu sınır yolu değil. Ters yöne gidiyoruz.”</p>

  <p>“Sizi önce başkentteki elçiliğe götürüyoruz. Birkaç gün sonra trenle sınırı geçeceksiniz.”</p>

  <p>Gözlerimi kapatıyorum.</p>
</body>
</html>