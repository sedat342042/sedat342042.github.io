<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Savaşın Sonu</i></h2>

  <p class="no-indent">Yeni yabancıların muzaffer ordusu Anneanne’nin evinin önünden haftalarca geçiyor, şimdi adları Kurtuluş Ordusu oldu.</p>

  <p>Tanklar, toplar, sepetli motosikletler, kamyonlar, gece gündüz sınırı aşıyor. Cephe, komşu ülkenin içlerine taşınıyor.</p>

  <p>Ters yönden başka bir akın; Savaş tutsakları, yenilenler. İçlerinde bizim ülkenin erkekleri de var. Üniformaları hâlâ üzerlerinde, ama silahları alınmış, rütbeleri sökülmüş. Yürüyerek, başları önlerinde gara kadar gidip oradan trenlere biniyorlar. Nereye gittikleri, ne kadar kalacakları belli değil.</p>

  <p>Anneanne onların çok uzak ve çok soğuk bir ülkeye gönderildiklerini, orada çalışmaya mecbur edileceklerini söylüyor, hiçbiri geri dönmeyecekmiş. Soğuktan, yorgunluktan, açlıktan veya hastalıktan hepsi kırılacakmış.</p>

  <p>Bir ay sonra ülkemiz kurtuluyor, her yerde savaş bitti, Kurtarıcılar buraya yerleşiyor, bir daha hiç çıkmayacakları söyleniyor. Bunun üzerine Anneanne’den bize dillerini öğretmesini istiyoruz.</p>

  <p>“Nasıl olur? Ben öğretmen değilim ki.”</p>

  <p>“Çok basit Anneanne. Bizimle bütün gün o dilde konuşun, sonunda anlamaya başlarız.”</p>

  <p>Kısa süre sonra Kurtarıcılar ile yerliler arasında çevirmenlik yapacak kadar dili kavrıyoruz. Ordunun elinde bolca bulunan sigara, tütün, çikolata ile yerli halkın elinde bulunan şarap, içki, meyve gibi malzemelerin ticaretine başlıyoruz.</p>

  <p>Paranın değeri kalmadığı için herkes trampa yapıyor.</p>

  <p>Kızlar askerlerle başka ülkelerden getirdikleri, naylon çorap, incik boncuk, parfüm, saat gibi eşyalar karşılığında yatıyorlar.</p>

  <p>Anneanne artık el arabasıyla pazara gitmiyor. İyi giyimli kadınlar ayağına kadar geliyor, yüzük, küpe karşılığında ona bir tavuk, biraz sosis için yalvar yakar oluyorlar.</p>

  <p>Tayına bağlanıyoruz karneyle. İnsanlar sabahın dördünden itibaren kasapların, fırınların önünde kuyruklara giriyor. Diğer dükkânlar malları olmadığı için kapalı.</p>

  <p>Herkesin eksiği gediği çok.</p>

  <p>Anneanne ile bizim hiç eksiğimiz yok.</p>

  <p>Bir süre sonra, bir ordu ile bir hükümete kavuşuyoruz, ama ordumuzu da hükümetimizi de Kurtarıcılarımız yönetiyor. Bayrakları bütün resmi binalarda dalgalanıyor. Liderlerinin fotoğrafı dört bir yana asılıyor. Bize şarkılarını, danslarını öğretiyorlar, sinemalarda filmleri oynuyor. Okullarda Kurtarıcılarımızın dili zorunlu olarak öğretilirken diğer yabancı dillerin tümü yasaklanıyor.</p>

  <p>Kurtarıcılarımız veya yeni hükümetimizi eleştirmek, alaya almak kesinlikle yasak. İnsanlar, sıradan bir ihbar üzerine, sorgusuz sualsiz hapse tıkılıyorlar. Erkekler, kadınlar durup dururken kayboluyor, aileleri onlardan haber alamıyor.</p>

  <p>Sınır yeniden inşa ediliyor. Artık aşılması olanaksız.</p>

  <p>Ülkemiz dikenli tellerle çevrili, dünyayla her türlü bağlantımız bütünüyle kesik.</p>
</body>
</html>