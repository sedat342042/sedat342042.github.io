<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Öğrenim Hayatımız</i></h2>

  <p class="no-indent">Öğrenimimiz için, Babamızın büyük sözlüğünden ve Anneanne’nin evinde tavan arasında bulduğumuz Kutsal Kitap’tan yararlanıyoruz.</p>

  <p>Yazım, kompozisyon, okuma, kafadan hesap, matematik, bellek güçlendirme derslerimiz var.</p>

  <p>Yazım ve açıklamalar için sözlükten yararlanıyoruz. Sözlük yeni, eşanlamlı, karşıt anlamlı sözcükler öğrenmede de işimize yarıyor.</p>

  <p>Kutsal Kitap yüksek sesle okumada, yazımda ve bellek güçlendirme alıştırmalarında işimize yarıyor. Bu nedenle Kutsal Kitap’ın çeşitli bölümlerini ezbere biliyoruz.</p>

  <p>İşte bir kompozisyon dersi:</p>

  <p>Mutfaktaki masanın başına geçiyoruz, kareli kâğıtlarımız, kalemlerimiz ve Büyük Defter. Yalnızız.</p>

  <p>Birimiz, “Kompozisyon konusu: ‘Anneanne’nin Evine Varış”’; diğerimiz, “Kompozisyon konusu: ‘Görevlerimiz”’ diyor.</p>

  <p>Yazmaya başlıyoruz. Konuyu işlemek için iki saatlik süremiz ve iki kareli kâğıt hakkımız var.</p>

  <p>İki saatin sonunda kâğıtlarımızı değiştiriyoruz. Sözlükten yararlanarak yazım yanlışlarını düzeltip kâğıdın altına “iyi” veya “iyi değil” yazıyoruz; “iyi değil” ise kompozisyonu ateşe atıp bir sonraki derste aynı konuyu işliyoruz. “İyi” ise kompozisyonu Büyük Defter’e temize çekiyoruz.</p>

  <p>“İyi” ve “iyi değil” için çok basit bir kuralımız var: Kompozisyon “gerçek” olmalı. Olanı yazmalıyız, gördüğümüzü, duyduğumuzu, yaptığımızı.</p>

  <p>Örneğin “Anneanne bir Cadı’ya benziyor” yazmak yasak ama “insanlar Anneanne’ye Cadı diyor” yazmak serbest.</p>

  <p>“Küçük Şehir güzel” yazmak yasak, Küçük Şehir bize güzel gelebilir ama bir başkası için çirkin olabilir.</p>

  <p>Aynı ölçüde “Posta iyi” diye yazamayız, bu gerçek değil; çünkü Posta bizim bilmediğimiz kötülükleri yapabilecek biri belki. Bu yüzden yalnızca “Posta bize battaniye veriyor” yazıyoruz.</p>

  <p>“Çok ceviz yiyoruz” yazabiliriz; ama “ceviz severiz” yazamayız, çünkü “sevmek” kesin bir sözcük değil, belirginlikten ve nesnellikten uzak. “Ceviz sevmek” ile “Anneannemizi sevmek” aynı şeyi ifade edemez. Birinci cümle ağızdaki hoş bir tadı belirtir, ikincisi duyguyu.</p>

  <p>Duyguları tanımlayan sözcükler çok belirsiz, bunları kullanmaktan kaçınıp nesnelerin, insanların kendileriyle, yani olayların sadık betimlemeleriyle yetinmek lazım.</p>
</body>
</html>