<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2>1</h2>

  <p class="no-indent">Lucas, Anneanne’nin evine dönünce, bahçe kapısının yanına, çalılıkların gölgesine uzanıyor. Bekliyor. Sınır gözetleme binasının önünde askeri bir araç duruyor. İçinden askerler iniyor ve yere kamuflaj torbasına sarılı bir ceset bırakıyorlar. Bir çavuş binadan çıkıyor ve askerlere işaret ediyor, onlar da torbayı açıyorlar. Çavuş ıslık çalıyor. “Kimlik tespiti kolay olmayacak! Kahrolası sınırı geçmek için deli olmak lazım, hem de güpegündüz!”</p>

  <p>Bir asker: “İnsanların bunun imkânsız olduğunu bilmeleri gerekir.”</p>

  <p>Bir başka asker: “Buralılar biliyor. Başka yerlerden gelenler bu işe kalkıyor.”</p>

  <p>Çavuş: “Haydi, her neyse, karşıdaki aptalı görmeye gidelim. Belki bir şeyler biliyordur.”</p>

  <p>Lucas eve giriyor. Mutfaktaki köşe sedirine oturuyor. Ekmek kesip masanın üzerine bir şişe şarap ile keçi peyniri koyuyor. Kapı çalınıyor. Çavuş ile bir asker içeriye giriyor.</p>

  <p>Lucas: “Sizi bekliyordum. Oturun. Şarap ve peynir buyurun.”</p>

  <p>Asker: “Memnuniyetle.”</p>

  <p>Peynir ve ekmek alıyor. Lucas şarap koyuyor.</p>

  <p>Çavuş: “Bizi bekliyor muydunuz? Neden?”</p>

  <p>“Patlamayı duydum. Her patlamadan sonra mutlaka gelip bana birini görüp görmediğimi sorarlar.”</p>

  <p>“Hiç kimseyi görmediniz mi?”</p>

  <p>“Hayır.”</p>

  <p>“Her zamanki gibi.”</p>

  <p>“Evet, her zamanki gibi. Kimse sınırı geçmeden önce gelip bana niyetini söylemiyor.”</p>

  <p>Çavuş gülüyor. O da şarap ve peynir alıyor.</p>

  <p>“Buralarda ya da ormanda dolaşan birini görmüş olabilirsiniz.”</p>

  <p>“Hiç kimseyi görmedim.”</p>

  <p>“Birini görseydiniz söyler miydiniz?”</p>

  <p>“Söyleyeceğimi söylesem bana inanmazdınız ki!”</p>

  <p>Çavuş gene gülüyor. “Size neden aptal dediklerini merak ediyorum bazen.”</p>

  <p>“Ben de merak ediyorum. Sinirsel bir rahatsızlığım var, hepsi bu; çocukluğumdan kalma ruhsal bir travma, savaştan kalma.”</p>

  <p>Asker, “Neymiş? Ne diyor?” diye soruyor.</p>

  <p>Lucas: “Bombardımanlar nedeniyle kafam biraz rahatsız. Çocukken başıma gelmiş.”</p>

  <p>Çavuş: “Peyniriniz çok lezzetli. Teşekkürler. Bizimle gelin.”</p>

  <p>Lucas peşlerinden gidiyor. Çavuş cesedi göstererek, “Bu adamı tanıyor musunuz?” diye soruyor.</p>

  <p>Lucas babasının parçalanmış bedenine bakıyor. “Yüzü tanınmaz halde.”</p>

  <p>Çavuş, “İnsan birini giysilerinden, ayakkabılarından, ellerinden ya da saçlarından da tanıyabilir.”</p>

  <p>Lucas: “Tek söyleyebileceğim şu: Bizim Şehir’den değil. Giysileri burada yaşayanların giysilerine benzemiyor. Bu yörede kimse böyle şık giyinmez.”</p>

  <p>Çavuş: “Teşekkürler. Bunları biz de biliyorduk. Aptal değiliz. Sizden öğrenmek istediğim, onu daha önce görüp görmediğinizdi.”</p>

  <p>“Hayır görmedim. Hiçbir yerde. Ama tırnakları sökülmüş. Hapis yatmış olmalı.”</p>

  <p>Çavuş: “Bizim hapishanelerimizde işkence yoktur. İşin ilginç yanı ceplerinin tümüyle boş olması. Bir fotoğraf, bir anahtar, bir cüzdan bile yok. Ama sınır bölgesini geçebilmek için kimliği ya da geçiş belgesi olmalıydı yanında.”</p>

  <p>Lucas: “Belki hepsini ormana atmıştır.”</p>

  <p>“Ben de öyle düşündüm. Kimliğinin anlaşılmasını istemiyordu herhalde. Kimi korumayı amaçlıyordu acaba? Ormanda mantar veya başka şeyler toplarken bir şey bulursanız, bize getirirsiniz, değil mi Lucas?”</p>

  <p>“Bana güvenebilirsiniz çavuş.”</p>

  <hr class="transition"/>

  <p class="no-indent">Lucas bahçedeki sıraya oturup başını evin beyaz duvarına yaslıyor. Güneş gözlerini kamaştırıyor. Gözlerini kapatıyor. “Şimdi nasıl davranmalı?”</p>

  <p>“Aynı eskiden olduğu gibi. Sabahları uyanmaya, akşamları yatmaya ve yaşamak için gerekli olan şeyleri yapmaya devam etmen gerek.”</p>

  <p>“Uzun sürecek.”</p>

  <p>“Belki bütün bir ömür.”</p>

  <p>Hayvan sesleri Lucas’ı uyandırıyor. Kalkıp hayvanlara bakmaya gidiyor. Domuzlara, tavuklara, tavşanlara yemlerini veriyor. Dere boyundan keçileri toplayıp geri getiriyor, sağıyor. Sütü mutfağa taşıyor. Köşe sedirine oturuyor ve akşam oluncaya dek yerinden kıpırdamıyor. Akşam olunca kalkıp evden çıkıyor, bahçeyi suluyor. Dolunay. Mutfağa dönünce biraz şarap içip peynir yiyor. Camdan dışarıya uzanıp kusuyor. Masayı topluyor. Anneanne’nin odasına girip oda havalansın diye pencereyi açıyor. Tuvalet masasının önüne oturup aynada kendisine bakıyor. Daha sonra Lucas odasının kapısını açıyor. Büyük yatağa bakıyor. Kapıyı kapatıp şehre gidiyor.</p>

  <p>Sokaklar ıssız. Lucas hızlı hızlı yürüyor. Açık bir pencerenin önünde duruyor. Bir mutfak. Bir aile akşam yemeğini yiyor. Masada bir anne ve üç çocuk. İkisi erkek biri kız. Patates çorbası içiyorlar. Babaları orada değil. İşinde, hapiste veya bir kampta olabilir. Belki de savaştan geri dönmemiştir.</p>

  <p>Lucas gürültülü meyhanelerin önünden geçiyor, bir zamanlar buralarda armonika çalardı. İçeri girmiyor, yoluna devam ediyor. Şatonun aydınlatması olmayan sokağına, sonra da dar, karanlık mezarlık yoluna sapıyor. Anneanne’nin ve Büyükbaba’nın mezarının önünde duruyor.</p>

  <p>Anneanne geçen yıl ikinci bir beyin kanamasından sonra öldü.</p>

  <p>Büyükbaba öleli çok oluyor. Şehirdekiler karısı tarafından zehirlendiğini anlatır.</p>

  <p>Lucas’ın babası bugün sınırı geçmek isterken öldü, Lucas onun mezarının yerini hiç öğrenemeyecek.</p>

  <p>Lucas evine dönüyor. Bir ip yardımıyla tavan arasına tırmanıyor. Yukarıda bir döşek, eski bir asker battaniyesi ve bir sandık duruyor. Lucas sandığı açıyor, büyük bir okul defterini çıkarıp birkaç cümle yazıyor içine. Defteri kapatıp döşeğe uzanıyor.</p>

  <p>Başının üzerinde, pencereden giren ay ışığı; kirişte anneyle bebeğin iskeleti sallanıyor.</p>

  <p>Lucas’ın Annesi ile küçük kız kardeşi, bundan beş yıl önce bir havan mermisiyle, savaşın bitiminden birkaç gün önce, burada, Anneanne’nin bahçesinde ölmüşlerdi.</p>

  <hr class="transition"/>

  <p class="no-indent">Lucas bahçedeki sıraya oturuyor. Gözleri kapalı. Tek atlı bir araba evin önünde duruyor. Gürültü Lucas’ı uyandırıyor. Bahçıvan Joseph bahçeden içeriye giriyor. Lucas ona bakıyor. “Ne istiyorsun Joseph?”</p>

  <p>“Ne mi istiyorum? Bugün pazar vardı. Sizi yediye kadar bekledim.”</p>

  <p>Lucas: “Özür dilerim Joseph. Hangi günde olduğumuzu unutmuşum. İsterseniz hemen malları yükleyebiliriz.</p>

  <p>“Dalga mı geçiyorsunuz? Saat öğlenin ikisi oldu. Mal yüklemeye değil, mallarınızı hâlâ satmamı isteyip istemediğinizi öğrenmeye geldim. İstemiyorsanız bana söyleyin. Benim için fark etmez. İşiniz görülsün diye yapıyorum zaten.”</p>

  <p>“Biliyorum Joseph. Ama bugün pazar olduğunu unutmuşum, hepsi bu.”</p>

  <p>“Yalnızca bugün unutmadınız. Geçen hafta da, ondan önceki hafta da unutmuştunuz.”</p>

  <p>Lucas: “Üç hafta oldu mu? Farkında değilim.”</p>

  <p>Joseph başını iki yana sallayarak, “İyi değilsiniz galiba? Üç haftadır meyve ve sebzelerinizi ne yapıyorsunuz?”</p>

  <p>“Hiç. Ama bahçeyi her gün suladım sanırım.”</p>

  <p>“Sanıyorsunuz, öyle mi? Gidip bakalım.”</p>

  <p>Joseph evin arkasındaki sebze bahçesine doğru gidiyor, Lucas da peşinden. Bahçıvan sebze tarhlarına eğilip basıyor kalayı:</p>

  <p>“Allah kahretsin! Her şeyi çürütmüşsünüz! Şu yerlerdeki domateslere, kartlaşmış fasulyelere, sararan hıyarlara, kararmış çileklere bakın! Delirdiniz mi? Böylesine iyi ürünler ziyan edilir mi? Sizi asmalı ya da kurşuna dizmeli! Bezelyelerinizi ve fasulyelerinizi bu yıl mahvettiniz. Elmalarla erikler kurtarılabilir. Bana bir kova getirin.”</p>

  <p>Lucas bir kova getiriyor. Joseph otların üzerindeki elmalarla erikleri topluyor. Joseph Lucas’a: “Bir başka kova alın, çürüyenlerin hepsini toplayın. Belki domuzlarınız yer. Tanrım! Hayvanlarınız!”</p>

  <p>Joseph kümese doğru seğirtiyor. Lucas da peşinden. Joseph yüzünü silerek, “Neyse, ölmemişler. Bana bir tırmık verin de ortalığı temizleyeyim. Nasıl oldu da hayvanlara yem vermeyi unutmadınız?” diye soruyor.</p>

  <p>“Kendilerini unutturmuyorlar. Karınları acıkır acıkmaz bağırmaya başlıyorlar.”</p>

  <p>Joseph: saatlerce çalışıyor. Lucas emirlerine uyarak ona yardım ediyor.</p>

  <p>Güneş batarken mutfağa giriyorlar.</p>

  <p>Joseph, “Ömrümde böyle koku duyduysam Allah belamı versin! Böyle kokan da ne?”</p>

  <p>Çevresine bakınıyor, ağzına kadar dolu bir kovada keçi sütünü görüyor.</p>

  <p>“Süt bozulmuş. Götürün şunu, dereye dökün.”</p>

  <p>Lucas itaat ediyor. Geri döndüğünde Joseph mutfağı havalandırıp yerleri temizlemiş bile. Lucas mahzene inip bir şişe şarap ve domuz yağıyla geri geliyor.</p>

  <p>Joseph: “Bunu ekmekle yemek lazım.”</p>

  <p>“Ekmek yok.”</p>

  <p>Joseph hiç sesini çıkarmadan arabasına gidip bir somun getiriyor.</p>

  <p>“İşte. Pazardan sonra aldım. Artık evde ekmek yapmıyoruz.”</p>

  <p>Joseph yiyip içiyor.</p>

  <p>“Siz içmiyor musunuz? Yemiyorsunuz da! Neyiniz var Lucas?” diye soruyor.</p>

  <p>“Yorgunum. Yemek yiyemiyorum.”</p>

  <p>“Renginiz solgun, bir deri bir kemik kalmışsınız!”</p>

  <p>“Önemi yok. Geçer.”</p>

  <p>Joseph: “Kafanız karışık galiba. Bir şeylerin yolunda gitmediğini anlamıştım zaten. Kız meselesi mi?”</p>

  <p>“Hayır kız meselesi değil.”</p>

  <p>Joseph göz kırparak, “Gençleri bilirim, sizin gibi yakışıklı bir delikanlının bir kız yüzünden kendini salıvermesi beni üzer” diyor.</p>

  <p>“Kız yüzünden değil.”</p>

  <p>“Neden o zaman?”</p>

  <p>“Bilmiyorum.”</p>

  <p>“Bilmiyor musunuz? O halde bir doktora görünmeniz lazım.”</p>

  <p>“Benim için üzülmeyin Joseph, düzeleceğim.”</p>

  <p>“Düzelecekmiş. Bahçesini ihmal ediyor, sütü bozuyor, yemek yemiyor, içmiyor, böyle yaşamayı sürdüreceğini sanıyor.”</p>

  <p>Lucas cevap vermiyor.</p>

  <p>Joseph giderken, “Dinleyin Lucas! Pazar günlerini unutmamanız için bir saat erken uyanacağım. Sonra gelip sizi uyandıracağım, satılık meyveleri, sebzeleri ve hayvanları birlikte yükleyeceğiz. Olur mu?” diye soruyor.</p>

  <p>“Tamam, olur, teşekkürler Joseph.”</p>

  <p>Lucas, Joseph’e bir şişe şarap daha verip arabasına kadar yolcu ediyor.</p>

  <p>Joseph atını kamçılarken, “Dikkatli olun Lucas! Aşk kimi zaman öldürücüdür” diye bağırıyor.</p>
<p><br/></p>

  <p class="no-indent">Lucas bahçedeki sıraya oturuyor. Gözleri kapalı. Gözlerini açınca kiraz ağacının dallarının birinde sallanan küçük bir kız görüyor.</p>

  <p>Lucas, “Burada ne arıyorsun? Kimsin sen?” diye soruyor.</p>

  <p>Küçük kız yere atlayıp örgülerinin ucundaki kurdeleleri çekiştiriyor.</p>

  <p>“Leonie Teyze sizin Papaz’a gitmenizi istiyor. Papaz yapayalnız. Lenoie Teyze artık çalışamıyor, evde yatıyor, yerinden kalkmıyor, çok yaşlı. Annemin Papaz Efendi’ye gitmeye vakti yok çünkü fabrikada çalışıyor, babam da öyle.</p>

  <p>Lucas: “Anlıyorum. Kaç yaşındasın sen?”</p>

  <p>“Pek iyi bilmiyorum. Geçen doğum günümde beş yaşındaydım, ama kıştı o zaman. Şimdi sonbahar. Çok geç doğmamış olsaydım okula gidebilirdim.”</p>

  <p>“Sonbahar mı?”</p>

  <p>Küçük kız gülüyor. “Bilmiyor muydunuz? İki gün önce sonbahar geldi, insan hava çok sıcak olduğu için yaz zannetse bile sonbahar artık.”</p>

  <p>“Ne çok şey biliyorsun sen!”</p>

  <p>“Evet. Benden büyük bir ağabeyim var, bana her şeyi o öğretiyor. Adı Simon.”</p>

  <p>“Senin adın ne peki?”</p>

  <p>“Agnes.”</p>

  <p>“Güzel bir isim.”</p>

  <p>“Lucas da güzel. Sizin Lucas olduğunuzu biliyorum çünkü teyzem, ‘Git sınır muhafızlarının orada oturan Lucas’ı çağır’ dedi bana.”</p>

  <p>“Muhafızlar durdurmadılar mı seni?”</p>

  <p>“Beni görmediler. Arkadan dolaştım.”</p>

  <p>Lucas: “Senin gibi bir kız kardeşim olsun isterdim.”</p>

  <p>“Yok mu?”</p>

  <p>“Yok. Olsaydı ona bir salıncak kurardım. Sana bir salıncak kurmamı ister misin?”</p>

  <p>Agnes: “Evde salıncağım var benim. Ama başka şeylerin üzerinde sallanmayı daha çok seviyorum. Eğlenceli oluyor.”</p>

  <p>Zıplayıp kiraz ağacının büyük dalını yakalıyor ve gülerek sallanıyor.</p>

  <p>Lucas, “Sen hiç üzülmez misin?” diye soruyor.</p>

  <p>“Hayır, hep bir şeyler beni avutur.”</p>

  <p>Yere atlıyor. “Papaz’ın evine bir an önce gitmelisiniz. Teyzem bana dün ve ondan önceki gün söylemişti ama her seferinde unuttum. Bana kızacak.”</p>

  <p>Lucas: “Merak etme. Bu akşam uğrarım.”</p>

  <p>“Tamam, o zaman ben gidiyorum.”</p>

  <p>“Biraz daha kal. Müzik dinlemeyi sever misin?”</p>

  <p>“Ne tür müzik?”</p>

  <p>“Görürsün. Gel.”</p>

  <p>Lucas küçük kızı kucaklıyor, odasına girince büyük yatağın üzerine oturtuyor, eski gramofona bir plak koyuyor. Yatağın yanında, yerde, başı kollarının üzerinde, müzik dinliyor.</p>

  <p>Agnes, “Ağlıyor musun?” diye soruyor.</p>

  <p>Lucas başını iki yana sallıyor.</p>

  <p>Agnes, “Korkuyorum. Bu müziği sevmedim.”</p>

  <p>Lucas küçük kızın bacaklarından birini tutup sıkıyor. Kız, “Canımı acıtıyorsun! Bırak beni!” diye bağırıyor.</p>

  <p>Lucas parmaklarını gevşetiyor.</p>

  <p>Plak bitince Lucas öbür yüzünü çevirmek için kalkıyor. Küçük kız gitmiş. Lucas güneş batıncaya kadar müzik dinliyor.</p>

  <hr class="transition"/>

  <p class="no-indent">Lucas, akşam bir sepete sebze, patates, yumurta, peynir dolduruyor. Bir tavuk kesip temizliyor, süt ve bir şişe şarap da alıyor yanına.</p>

  <p>Papaz’ın evinin kapısını çalıyor, açan olmuyor. Açık duran servis kapısından girip sepeti mutfağa bırakıyor. Odanın kapısına vurup içeriye giriyor.</p>

  <p>İhtiyar, zayıf ve uzun boylu Papaz masasının başında oturuyor. Mum ışığında tek başına satranç oynuyor.</p>

  <p>Lucas masanın yanına bir iskemle çekip ihtiyarın karşısına oturuyor. “Beni bağışlayın efendim.”</p>

  <p>Papaz: “Size olan borçlarımı yavaş yavaş ödeyeceğim Lucas.”</p>

  <p>Lucas: “Uzun zamandır size uğramıyor muyum?”</p>

  <p>“Yaz başından beri. Hatırlamıyor musunuz?”</p>

  <p>“Hayır. Sizi kim doyurdu bunca zamandır?”</p>

  <p>“Leonie her gün biraz çorba getirdi bana. Fakat birkaç gündür hastaymış.”</p>

  <p>Lucas: “Sizden özür dilerim.”</p>

  <p>“Özür mü? Neden? Size olan borcumu aylardır ödeyemedim. Artık param da kalmadı. Devlet işleri kiliseden ayrıldı, işimin karşılığında para almıyorum. İnananların sadakalarıyla yaşamak zorundayım. Ama insanlar kiliseden çıkarken görülmekten korkuyorlar. Birkaç fakir yaşlı kadından başka kimse kalmadı.”</p>

  <p>Lucas: “Bana olan borcunuzdan dolayı gelmemezlik etmedim. Durum daha da kötü.”</p>

  <p>“Nasıl daha da kötü?”</p>

  <p>Lucas başını önüne eğiyor. “Sizi tümüyle unuttum. Bahçemi, pazarı, sütü, peyniri de unuttum. Yemek yemeyi bile unuttum. Aylarca tavan arasında uyudum; odama girmekten korkuyordum. Leonie’nin yeğeni küçük kız bugün uğrayınca girmeye cesaret edebildim. Bana, size olan görevimi de o hatırlattı.”</p>

  <p>“Bana karşı bir göreviniz yok. Malınızı satıyorsunuz, bu satıştan da para alıyorsunuz. Size para veremediğim için bana mal vermemeniz de çok doğal.”</p>

  <p>“Size bir kez daha söylüyorum, para yüzünden değil. Anlayın beni!”</p>

  <p>“Anlatın. Sizi dinliyorum.”</p>

  <p>“Yaşamaya nasıl devam edeceğimi bilmiyorum.”</p>

  <p>Papaz yerinden kalkıp Lucas’ın yüzünü ellerinin arasına alıyor. “Size ne oldu yavrum?”</p>

  <p>Lucas başını iki yana sallayarak: “Daha fazlasını söyleyemem. Tıpkı bir hastalık gibi.”</p>

  <p>“Anlıyorum. Bir tür ruhsal rahatsızlık. Yaşınızdan ve derin yalnızlığınızdan kaynaklanıyor belki.”</p>

  <p>Lucas, “Belki. Yemek hazırlayayım da birlikte yiyelim. Ben de çok uzun zamandır bir şey yemedim. Ne zaman yemek yemeğe kalksam kusuyorum. Sizinle birlikte yiyebilirim belki.”</p>

  <p>Mutfağa gidip ateşi yakıyor, tavuğu sebzelerle birlikte ateşe koyuyor. Sofrayı kurup şarabı açıyor.</p>

  <p>Papaz mutfağa giriyor. “Tekrar ediyorum Lucas, size artık para veremem.”</p>

  <p>“Ama gene de yemek yemelisiniz.”</p>

  <p>“Evet ama bu ziyafete gerek yoktu. Biraz patates ya da mısır bana yeter.”</p>

  <p>Lucas: “Size ne getirirsem yiyeceksiniz, artık paradan da söz etmeyeceğiz.”</p>

  <p>“Kabul edemem.”</p>

  <p>“Vermek kabul etmekten daha kolaydır, değil mi? Gurur günahtır, efendim.”</p>

  <p>Sessizce yemek yiyorlar. Şarap içiyorlar. Lucas kusmuyor. Yemekten sonra Lucas bulaşıkları yıkıyor. Papaz odasına dönüyor. Lucas işini bitirince Papaz’ın yanına gidiyor. “Artık ben gideyim.”</p>

  <p>“Nereye gidiyorsunuz?”</p>

  <p>“Sokaklarda yürüyeceğim.”</p>

  <p>“Size satranç oynamayı öğretebilirim.”</p>

  <p>Lucas: “İlgimi çekeceğini sanmıyorum. Karmaşık bir oyun, üstelik çok konsantrasyon gerektiriyor.”</p>

  <p>“Deneyelim.”</p>

  <p>Papaz oyunu açıklıyor. Bir parti oynuyorlar. Lucas kazanıyor. Papaz, “Satranç oynamayı nereden öğrendiniz?” diye soruyor.</p>

  <p>“Kitaplardan. Ama gerçek anlamda ilk kez oynuyorum.”</p>

  <p>“Gene oynamaya gelir misiniz?”</p>

  <p>Lucas her akşam geliyor. Papaz gelişme gösteriyor, partiler daha ilginç bir hal alıyor, her seferinde Lucas kazansa bile.</p>

  <hr class="transition"/>

  <p class="no-indent">Lucas artık odasında uyuyor, büyük yatakta. Pazar günlerini unutmuyor, sütü bozmuyor. Hayvanlarla, bahçeyle, ev işleriyle ilgileniyor. Ormana gidip mantar ve kuru dal topluyor. Yeniden balık tutmaya başlıyor.</p>

  <p>Lucas çocukluğunda balıkları eliyle ya da oltayla yakalardı. Artık yeni bir yöntem geliştiriyor, derenin akıntısının tersine bir havuz oluşturuyor, balıklar buraya girince bir daha dışarı çıkamıyorlar. Lucas canı taze balık yemek istediğinde balıkları ağla yakalayabiliyor.</p>

  <p>Akşamları Papaz’la birlikte yemek yiyor, birkaç parti satranç oynadıktan sonra şehrin sokaklarında yürümeye başlıyor.</p>

  <p>Bir gece, yolunun üstündeki ilk meyhaneye giriyor. Burası eskiden, savaş sırasında bile iyi bir yerdi. Artık karanlık bir yer, neredeyse bomboş.</p>

  <p>Yorgun ve çirkin bir kadın tezgâhın arkasından bağırıyor: “Ne kadar?”</p>

  <p>“Üç.”</p>

  <p>Lucas kırmızı şarap ve sigara külüyle lekelenmiş bir masaya oturuyor. Kadın Lucas’a üç desilitre yörenin şarabından getiriyor. Parayı da hemen alıyor.</p>

  <p>Lucas şarabını bitirince kalkıp dışarıya çıkıyor, Merkez Meydanı’na kadar gidiyor, kırtasiye malzemeleri de satan bir kitabevinin önünde durup uzun uzun vitrini seyrediyor: Okul defterleri, kurşun kalemler, silgiler ve birkaç kitap.</p>

  <p>Lucas karşıdaki meyhaneye giriyor.</p>

  <p>Burada birkaç kişi var ama ilkinden de pis. Yerler talaşla kaplı.</p>

  <p>Lucas kapının yanındaki masaya oturuyor, çünkü en havadar yer orası.</p>

  <p>Uzun bir masayı sınır muhafızları işgal etmiş. Yanlarında iki kız var. Şarkı söylüyorlar.</p>

  <p>Üstü başı lime lime bir ihtiyar Lucas’ın masasına oturuyor, “Sen bir şey çalardın, değil mi?”</p>

  <p>Lucas, “Bir yarımlık, iki de bardak” diye sesleniyor.</p>

  <p>İhtiyar adam: “Bana içki ısmarlayasın diye söylemedim. Sadece çalmanı isterim. Eskiden olduğu gibi.”</p>

  <p>“Eskisi gibi çalamıyorum.”</p>

  <p>“Seni anlıyorum. Ama gene de çal. Hoşuma gider.”</p>

  <p>Lucas şarap koyuyor: “İç.”</p>

  <p>Cebinden armonikasını çıkarıp hüzünlü bir şarkı, bir aşk ve ayrılık şarkısı çalmaya başlıyor.</p>

  <p>Sınır muhafızları ve kızlar şarkıya katılıyorlar.</p>

  <p>Kızlardan biri Lucas’ın yanına gelip oturuyor, saçlarını okşuyor. “Şuna bakın ne de sevimli.”</p>

  <p>Lucas şarkıyı kesip yerinden kalkıyor.</p>

  <p>Kız gülüyor. “Seni küçük yabani!”</p>

  <p>Dışarıda yağmur yağıyor. Lucas üçüncü bir meyhaneye girip gene üç desilitrelik şarap istiyor. Çalmaya başladığı zaman bakışlar ona çevriliyor, sonra gene kadehlere dönüyor. Burada insanlar içiyorlar ama birbirleriyle konuşmuyorlar.</p>

  <p>İriyarı, güçlü, bir bacağı kesilmiş bir adam ansızın salonun ortasına gelip çıplak ampulün altında duruyor ve koltuk değneklerine dayanarak yasak şarkılardan birini söylemeye başlıyor.</p>

  <p>Lucas da armonikayla ona eşlik ediyor.</p>

  <p>Diğer müşteriler kadehlerini hızla bitirip birer ikişer meyhaneden çıkıyor.</p>

  <p>Şarkının son iki dizesini söylerken adamın gözlerinden yaşlar süzülüyor,</p>

  <p>“Bu halk çoktan ödedi</p>
<p>geçmişin ve&nbsp;<span style="font-size: 1em; font-style: normal; line-height: 1.2em; text-indent: 1.5em;">geleceğin cezasını.”</span></p>

  <hr class="transition"/>

  <p class="no-indent">Lucas ertesi gün kırtasiye malzemeleri de satan kitabevine gidiyor. Üç kurşun kalem, bir tomar kareli kâğıt ve kalın bir defter seçiyor. Kasanın önüne geldiği zaman solgun, aşırı şişman kitapçı ona, “Sizi görmeyeli çok oldu. Burada değil miydiniz?” diye soruyor.</p>

  <p>“Buradaydım, sadece çok işim vardı.”</p>

  <p>“Kâğıt tüketiminiz çok etkileyici. Kimi zaman bunları ne yaptığınızı soruyorum kendime.”</p>

  <p>Lucas: “Boş kâğıtları doldurmayı severim. Oyalanıyorum.”</p>

  <p>“Dağlar kadar kâğıt birikmiş olmalı.”</p>

  <p>“Çok ziyankârımdır. İşe yaramaz kâğıtlarla ateş yakıyorum.”</p>

  <p>Kitapçı: “Ne yazık ki, sizin kadar düzenli müşterim yok. İşler kesat. Savaştan önce iyiydi. Burada çok sayıda okul vardı. Yüksek okullar, kolejler, yatılı okullar. Akşamları öğrenciler sokaklarda dolaşıp eğlenirlerdi. Bir konservatuvar da vardı, her hafta konserler, tiyatro gösterileri olurdu. Şimdi sokaklara bakın. Yalnızca çocuklar ve ihtiyarlar var. Birkaç işçi, birkaç bağcı. Bu şehirde genç kalmadı. Bütün okullar ülkenin iç kesimlerine taşındı, ilkokul hariç. Öğrenim görmeyen gençler bile başka yerlere, canlı şehirlere gidiyor. Bizim şehrimiz boş, ölü. Sınır bölgesi, kapatılmış, unutulmuş. Şehir sakinlerinin hepsini sima olarak tanırsınız. Hep aynı simalar. Buraya hiçbir yabancı giremez.”</p>

  <p>Lucas: “Sınır muhafızları var, onlar genç.”</p>

  <p>“Evet, zavallılar. Kışlalara kapatılmışlar, geceleri kol geziyorlar. Halkla kaynaşmasınlar diye her altı ayda bir değiştiriliyorlar. Bu şehrin nüfusu on bin, ayrıca üç bin yabancı asker ve bizden iki bin sınır muhafızı. Savaştan önce beş bin öğrenci ve yazları gelen turistler vardı. Turistler hem ülkenin iç kesimlerinden hem sınırın öbür yanından gelirlerdi,”</p>

  <p>Lucas: “Sınır açık mıydı?”</p>

  <p>“Elbette. Oranın köylüleri mallarını satmaya buraya gelir, gençler oranın bayramlarına katılırlardı. Tren diğer ülkenin en büyük şehrine kadar giderdi. Şimdi bizim şehir son durak. Vagonları terk edin! Kimliklerinizi çıkarın!”</p>

  <p>Lucas; “Özgürce gidilip gelinebiliyor muydu? Yurtdışına seyahat ediliyor muydu?”</p>

  <p>“Tabii. Siz bunları hiç görmediniz. Şimdi kimliğinizi göstermeden bir tek adım bile atamıyorsunuz. Sınır bölgesi için de özel izin lazım.”</p>

  <p>“Eğer yoksa?”</p>

  <p>“Olsa iyi olur “</p>

  <p>“Benim yok.”</p>

  <p>“Kaç yaşındasınız?”</p>

  <p>“On beş.”</p>

  <p>“İzin belgesi alsanız iyi olur. Çocukların bile okullarından aldıkları kimlik belgeleri var. Şehirden ayrılıp tekrar geri döndüğünüzde ne yapıyorsunuz?”</p>

  <p>“Ben şehirden hiç ayrılmam.”</p>

  <p>“Hiç mi? Burada bulamadığınız bir şeyi almak için komşu şehre gittiğiniz olmuyor mu hiç?”</p>

  <p>“Olmuyor. Bundan altı yıl önce annem beni buraya getirdiğinden beri bu şehirden hiç ayrılmadım.”</p>

  <p>Kitapçı: “Başınızı derde girmesini istemiyorsanız bir kimlik belgesi edinin. Belediyeye gidip durumunuzu anlatın. Zorluk çıkarırlarsa Peter N.’yi sorun. Ona beni Victor gönderdi dersiniz. Peter’le hemşeriyiz. O da Kuzeyli. Partide önemli bir görevi var.”</p>

  <p>Lucas: “Çok iyisiniz. Ama kimlik belgesi almakta neden zorluk çekeyim?”</p>

  <p>“Orası hiç belli olmaz.”</p>

  <hr class="transition"/>

  <p class="no-indent">Lucas şatonun yakınındaki büyük binaya giriyor. Cephesinde bayraklar dalgalanıyor binanın. Siyah üzerine altın yaldızlı harflerle büroları gösteren yazılar:</p>

  <hr class="transition"/>

  <p>“Devrimci Parti Politbürosu”</p>

  <p>“Devrimci Parti Sekreterliği”</p>

  <p>“Devrimci Gençlik Birliği”</p>

  <p>“Devrimci Kadınlar Birliği”</p>

  <p>“Devrimci Sendikalar Federasyonu”</p>

  <hr class="transition"/>

  <p class="no-indent">Kapının diğer yanında basit gri bir plaketin üzerinde kırmızı harflerle, “Belediye İşleri Birinci Kat” yazıyor.</p>

  <p>Lucas birinci kata çıkıp üzerinde “Kimlik Belgeleri” yazılı buzlu cama vuruyor.</p>

  <p>Üzerinde gri renkli iş gömleği olan bir adam sürme pencereyi açıp sesini çıkarmadan Lucas’a bakıyor.</p>

  <p>Lucas: “İyi günler efendim. Kimlik kartı almak istiyordum.”</p>

  <p>“Kimlik kartınızı yenilemek mi istiyorsunuz? Sizinkinin tarihi mi geçti?</p>

  <p>“Hayır bayım. Kimlik kartım yok. Hiç de olmadı. Kimliğimin olması gerektiğini söylediler bana.”</p>

  <p>Memur: “Kaç yaşındasınız?”</p>

  <p>“On beş.”</p>

  <p>“Bu durumda kimlik kartınız olmalı tabii. Bana öğrenci kimliğinizi verin.”</p>

  <p>Lucas: “Öğrenci kimliğim yok. Herhangi bir kimlik kartım yok.”</p>

  <p>Memur: “Mümkün değil. Eğer ilkokulu bitirmediyseniz ilkokulunuzdan verilen kimliğiniz olmalı, ortaokul öğrencisiyseniz, ortaokulunuzdan verilen kimliğiniz olmalı, eğer çıraksanız, çıraklık belgeniz olmalı.”</p>

  <p>Lucas: “Kusura bakmayın. Hiçbiri yok. Ben hiç okula gitmedim.”</p>

  <p>“Nasıl yani? On dört yaşına kadar okula gitmek mecburidir.”</p>

  <p>“Geçirdiğim sarsıntı yüzünden okuldan muaf tutuldum.”</p>

  <p>“Ya şimdi? Şimdi ne yapıyorsunuz?”</p>

  <p>“Bahçemin ürünleriyle geçiniyorum. Ayrıca akşamları meyhanelerde müzik çalıyorum.”</p>

  <p>Memur: “Ha sizsiniz. Adınız Lucas T., değil mi?”</p>

  <p>“Evet.”</p>

  <p>“Kiminle yaşıyorsunuz?”</p>

  <p>“Sınır yakınındaki Anneannemin evinde yaşıyorum. Yalnızım. Anneanne geçen yıl öldü.”</p>

  <p>Memur başını kaşıyarak: “Dinleyin, sizin durumunuz özel. Bu konuda bilgi almam lazım. Kendi başıma karar veremem. Birkaç gün sonra uğrayın.”</p>

  <p>Lucas: “Peter N. belki bu meseleyi halledebilir.”</p>

  <p>“Peter N. mi? Parti Sekreteri? Onu tanıyor musunuz?”</p>

  <p>Memur telefona sarılıyor. Lucas ona, “Beni Mösyö Victor gönderdi” diyor.</p>

  <p>Memur telefonu kapatıp bürosundan çıkıyor. “Gelin. Bir kat aşağı ineceğiz.”</p>

  <p>Üzerinde “Devrimci Parti Sekreterliği” yazan kapıyı çalıyor. İçeriye giriyorlar. Genç bir adam bir çalışma masasında oturuyor. Memur ona boş bir kart uzatıyor; “Kimlik kartı.”</p>

  <p>“Ben ilgilenirim. Bizi yalnız bırakın.”</p>

  <p>Memur çıkıyor, genç adam yerinden kalkıp Lucas’a elini uzatıyor. “Merhaba Lucas.”</p>

  <p>“Beni tanıyor musunuz?”</p>

  <p>“Şehirde herkes sizi tanır. Size yardımcı olmaktan büyük mutluluk duyuyorum. Kartınızı dolduralım. Soyad, ad, adres, doğum tarihi. On beş yaşındasınız değil mi? Yaşınızdan büyük gösteriyorsunuz. Mesleğiniz? ‘Müzisyen’ yazalım mı?”</p>

  <p>Lucas, “Bahçemi de işliyorum.”</p>

  <p>“Öyleyse ‘bahçıvan’ yazalım, daha ciddi olsun. Evet, saçlar, kumral; gözler, gri… Politik eğiliminiz?”</p>

  <p>Lucas: “Orayı çizin.”</p>

  <p>“Evet. Ya şuraya ne yazmamı istersiniz? ‘Yetkilinin yorumu’ bölümüne.”</p>

  <p>“‘Aptal’ yazın yazabiliyorsanız. Bir sarsıntı geçirdim, normal sayılmam.”</p>

  <p>Genç adam gülüyor, “Normal sayılmaz mısınız? Buna kim inanır? Fakat haklısınız. Böyle bir yorum sizi pek çok zorluktan kurtarabilir. Askerlik görevi gibi. Şöyle yazıyorum öyleyse; ‘Kronik ruhsal bozukluklar’. Uygun mu?”</p>

  <p>Lucas: “Evet. Teşekkür ederim efendim.”</p>

  <p>“Bana Peter deyin.”</p>

  <p>“Teşekkürler Peter.”</p>

  <p>Peter Lucas’ın yanına gelip kimliğini uzatıyor. Diğer eliyle de yavaşça yanağına dokunuyor. Lucas gözlerini kapatıyor. Peter, Lucas’ın başını avuçlarının arasına alıp uzun uzun dudaklarından öpüyor. Bir kez daha Lucas’a bakıyor, sonra tekrar masasına oturuyor. “Özür dilerim Lucas. Güzelliğiniz beni altüst etti. Çok dikkatli olmalıyım. Böyle şeyler Parti içinde hiç bağışlanmaz.”</p>

  <p>Lucas: “Hiç kimse bir şey bilmeyecek.”</p>

  <p>Peter; “Böyle bir kötü alışkanlık ömür boyu saklanamaz. Bu görevde uzun süre kalmayacağım. Askerden kaçtığım, sonra teslim olduğum ve Kurtarıcılarımızın muzaffer ordusuyla geri döndüğüm için bu göreve getirildim. Beni savaşa gönderdikleri zaman henüz öğrenciydim.”</p>

  <p>Lucas; “Kuşkuları dağıtmak için evlenmelisiniz ya da en azından bir metresiniz olmalı. Bir kadını baştan çıkartmanız hiç de zor olmaz. Yakışıklısınız. Hüzünlüsünüz de. Kadınlar hüzünlü erkekleri sever. Üstelik durumunuz da iyi.”</p>

  <p>Peter gülerek; “Kadınları baştan çıkarmak istemiyorum ki!”</p>

  <p>Lucas: “Yine de, şöyle ya da böyle sevilebilecek kadınlar vardır belki.”</p>

  <p>“Bu yaşta ne kadar çok şey biliyorsunuz Lucas!”</p>

  <p>“Bilmiyorum, yalnızca tahmin ediyorum.”</p>

  <p>Peter; “Herhangi bir şeye ihtiyacınız olursa bana uğrayın.”</p>
</body>
</html>