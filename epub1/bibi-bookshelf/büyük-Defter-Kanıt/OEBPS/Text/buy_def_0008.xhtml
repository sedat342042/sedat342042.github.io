<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Posta</i></h2>

  <p class="no-indent">Mutfaktaki köşe sedirinde yatıyoruz. Kafalarımız birbirlerine değiyor. Henüz uyumuyoruz ama gözlerimiz kapalı. Biri kapıyı itiyor. Gözlerimizi açıyoruz. Cep fenerinin ışığı gözlerimizi kör ediyor. Soruyoruz: “Kim o?”</p>

  <p>Bir erkek sesi cevap veriyor: “Yok korkmak, sizler. Siz var iki kişi, yoksa ben çok içmek?”</p>

  <p>Gülüyor, masanın üzerindeki gaz lambasını yakıp cep fenerini söndürüyor. O zaman onu görüyoruz. Yabancı asker, rütbesiz. “Ben subayın postası. Siz ne yapmak burada?”</p>

  <p>“Burada oturuyoruz. Anneannemizde.”</p>

  <p>“Siz Cadı torunları? Ben görmedi siz hiç. Ne zamandır var burada siz?”</p>

  <p>“İki haftadır.”</p>

  <p>“Ah! Ben var gitmek izin köyüme. Çok eğlenmek.”</p>

  <p>Soruyoruz: “Bizim dilimizi nereden biliyorsunuz?”</p>

  <p>Posta: “Annem burada doğmak, ülkenizde. Bizim ülkeye gelmek, barda garson. Tanımak babamı, evlenmek onunla. Ben var küçük, annem var konuşmak sizin dil benimle. Sizin ülke, benim ülke dost olmak. Düşmanla birlikte savaşmak. Sizi ikiniz nereden gelmek?”</p>

  <p>“Büyük Şehir’den.”</p>

  <p>“Büyük Şehir çok tehlike var. Bom! Bom!”</p>

  <p>“Evet, yiyecek de kalmadı.”</p>

  <p>“Burası, yemek var. Patates, domuz, tavuk, her şey. Siz çok kalmak? Yoksa tatil?”</p>

  <p>“Savaşın sonuna kadar kalacağız.”</p>

  <p>“Savaş yakında bitmek. Siz burada uyumak? Sedir çıplak, sert soğuk. Cadı var sizi istememek odası?”</p>

  <p>“Anneannemizin odasında uyumak istemiyoruz. Horluyor, kötü kokuyor. Çarşaflarımız, battaniyelerimiz vardı, ama satmış.”</p>

  <p>Posta fırının üstündeki kazandan sıcak su alıyor, “Ben odayı temizlemek. Subay gelmek izinden bu gece veya yarın” diyor.</p>

  <p>Çıkıyor. Birkaç dakika sonra geri geliyor. Elinde iki tane gri asker battaniyesi var.</p>

  <p>“İhtiyar Cadı yok satmak bunları. Eğer çok kötü olmak, siz bana söylemek, ben dan, dan, ben öldürmek.”</p>

  <p>Gene gülüyor. Üstümüzü örtüyor, lambayı söndürüp çıkıyor.</p>

  <p>Gündüzleri battaniyeleri tavan arasına saklıyoruz.</p>
</body>
</html>