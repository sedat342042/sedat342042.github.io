<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Suçlamalar</i></h2>

  <p class="no-indent">Bir öğleden sonra Posta mutfağa giriyor. Uzun süredir görmemiştik onu.</p>

  <p>“Jipi boşaltmama yardım etmek?”</p>

  <p>Botlarımızı giyip bahçe kapısının önündeki jipe kadar peşinden gidiyoruz. Posta bize sandık ve kutular veriyor, bunları subayın odasına taşıyoruz.</p>

  <p>“Subay Bey bu gece gelecek mi?” diye soruyoruz, “Onu daha görmedik.”</p>

  <p>“Subay kışları gelmemek buraya. Belki de hiç gelmemek. O aşk acısı çekmek. Belki sonra bulmak yeni birini. Unutmak. Böyle hikâyeler size göre olmamak. Siz getirmek odun, odayı ısıtmak için” diyor Posta.</p>

  <p>Odun taşıyıp sobayı yakıyoruz. Posta sandıkları, kutuları açıyor, masanın üzerine şişe şişe şarap, likör, bira ve bir sürü de yiyecek boşaltıyor: Sosisler, sebze ve et konserveleri, pirinç, bisküviler, çikolata, şeker, kahve.</p>

  <p>Posta, bir şişe açıyor ve içmeye başlıyor, “Ben ispirto ocağında ısıtmak konserveleri. Bu gece, yemek içmek, şarkı söylemek arkadaşlarla. Düşmana karşı zaferi kutlamak. Biz yakında kazanmak savaşı mucize silah sayesinde.”</p>

  <p>“Öyleyse savaş yakında bitecek mi?” diye soruyoruz.</p>

  <p>“Evet, Çok az kalmak. Neden bakmak siz masadaki yiyecekler? Eğer siz acıkmak, çikolata, bisküvi, sosis yemek.”</p>

  <p>“Açlıktan ölen insanlar var.”</p>

  <p>“Ne var yani? Bunları düşünmek. Pek çok insan ölmek açlıktan veya başka sebeplerden. Biz düşünmemek. Biz yemek yemek ve ölmemek.”</p>

  <p>Posta sırıtıyor.</p>

  <p>“Kör ve sağır bir kadın tanıyoruz, kızıyla birlikte buraya çok yakın bir evde oturuyor. Bu kışı çıkaramayacaklar.”</p>

  <p>“Benim suç olmamak.”</p>

  <p>“Evet, sizin suçunuz. Sizin ve ülkenizin suçu. Sizin yüzünüzden savaştayız.”</p>

  <p>“Savaştan önce kör ve kızı ne yapmak, yemek yemek için?”</p>

  <p>“Savaştan önce sadakayla yaşamışlar, insanlar eski giysilerini, eski ayakkabılarını onlara veriyormuş. Yiyecek götürüyorlarmış. Şimdi ise kimse bir şey veremiyor. Herkes yoksullaştı ya da daha da yoksullaşmaktan korkuyorlar. Savaş herkesi cimrileştirdi ve bencilleştirdi.”</p>

  <p>“Bunlar benim umurumda olmamak! Yeter! Siz susmak!” diye bağırıyor Posta.</p>

  <p>“Evet, umursamıyorsunuz ama bizim yiyeceklerimizi tüketiyorsunuz.”</p>

  <p>“Sizin yiyecekleriniz değil. Ben bunları almak kışlanın kilerinden.”</p>

  <p>“Bu masanın üzerindeki her şey bizim ülkemizin: İçecekler, konserveler, bisküviler, şeker. Bizim ülkemiz sizin ordunuzu besliyor.”</p>

  <p>Posta kıpkırmızı oluyor. Yatağa oturup başını ellerinin arasına alıyor: “Siz sanmak ben savaş istiyor, sizin boktan ülkenizde yaşamak istiyor? Ben evimde çok daha rahat, huzurlu, masa iskemle yapmak. Ülkemin şaraplarını içmek, ülkemin iyi kızlarıyla oynaşmak. Burada herkes kötü, siz çocuklar bile kötü olmak. Siz söylemek her şey benim suçum. Ben ne yapabilir? Ben eğer söylemek savaşa gitmiyorum, ülkenize gelmemek, ben dizmek kurşuna. Siz her şeyi almak, masanın üzerindeki her şeyi, eğlence bitmek, ben üzgün, siz bana çok kötü davranmak.”</p>

  <p>“Her şeyi almak istemiyoruz, birkaç kutu konserve ile biraz çikolata yeterli. Ama arada bir, en azından kış boyunca, biraz süt tozu, un veya yiyecek herhangi bir şey getirebilir misin?”</p>

  <p>“Olur. Bunu yapabilmek. Siz yarın benimle gelmek körün evine. Sonra bana iyi davranmak. Olur mu?”</p>

  <p>“Olur.”</p>

  <p>Posta gülüyor. Arkadaşları geliyor. Biz de çıkıyoruz. Bütün gece şarkı söylüyorlar.</p>
</body>
</html>