<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Yeğenimiz</i></h2>

  <p class="no-indent">Yeğenimiz bizden beş yaş büyük. Saçları kınalı olduğu için kızıl.</p>

  <p>Anneanne yeğenimizin, halamızın kızı olduğunu söylüyor. Yeğenimiz konusunda bize soru soranlara biz de aynı cevabı veriyoruz.</p>

  <p>Babamızın kız kardeşinin olmadığını biliyoruz. Ama bu yalan olmadan yeğenimizin hayatının tehlikeye gireceğini de biliyoruz. Zaten yaşlı adama onunla ilgileneceğimize söz verdik.</p>

  <p>Yaşlı adam gittikten sonra Anneanne; “Yeğeniniz sizinle birlikte mutfakta uyuyacak.”</p>

  <p>“Mutfakta yer yok ki.”</p>

  <p>Anneanne: “Başınızın çaresine bakın.”</p>

  <p>Yeğenimiz: “Masada, yerde nerede olursa olsun uyuyabilirim, bir örtü yeter.”</p>

  <p>“Sedirde yatabilirsin, örtüler de senin olsun. Biz tavan arasında yatarız. Orası çok soğuk değil.”</p>

  <p>“Sizinle tavan arasında uyuyabilirim.”</p>

  <p>“Seni istemiyoruz. Tavan arasına asla ayak basmamalısın.”</p>

  <p>“Neden?”</p>

  <p>“Senin bir sırrın var. Bizim de kendimize göre sırlarımız var. Sen bizimkilere saygı göstermezsen, biz de seninkine saygı göstermeyiz.”</p>

  <p>“Beni ihbar eder misiniz?”</p>

  <p>“Tavan arasına çıkarsan ölürsün. Anlaşıldı mı?”</p>

  <p>Bir an susup sessizce bize baktıktan sonra, “Anlıyorum, siz zırdeli iki serserisiniz. Sizin pis tavan aranıza ayak basmam, söz” diyor.</p>

  <p>Sözünde de duruyor, hiç çıkmıyor yukarıya. Ama başka yerlerde durmadan rahatsız ediyor bizi.</p>

  <p>“Bana böğürtlen getirin.”</p>

  <p>“Git bahçeden kendin topla.”</p>

  <p>“Yüksek sesle okumayı kesin, kulağımın zarını patlattınız!”</p>

  <p>Biz yüksek sesle okumayı sürdürüyoruz.</p>

  <p>“Saatlerdir yere uzanmış, kıpırdamadan ne yapıyorsunuz?”</p>

  <p>Hareketsiz kalma alıştırmamızı ona cevap vermeden sürdürürken o bize çürük meyveler fırlatıyor.</p>

  <p>“Bir şeyler söyleyin, asabımı bozuyorsunuz!”</p>

  <p>Ona cevap vermeden susma alıştırmamıza devam ediyoruz.</p>

  <p>“Bugün neden yemek yemiyorsunuz?”</p>

  <p>“Açlık alıştırması.”</p>

  <p>Yeğenimiz çalışmıyor, öğrenmiyor, alıştırma yapmıyor. Sık sık gökyüzüne bakıyor, kimi zaman da ağlıyor.</p>

  <p>Anneanne yeğenimize hiç vurmuyor. Küfür de etmiyor. Çalışmasını da istemiyor. Onunla hiç konuşmuyor.</p>
</body>
</html>