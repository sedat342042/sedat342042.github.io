<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Papazın Hizmetçisi</i></h2>

  <p class="no-indent">Bir sabah, kışın sonralarına doğru, Anneanne’yle mutfakta oturuyoruz. Kapı çalmıyor, genç bir kadın içeriye giriyor.</p>

  <p>“Günaydın, patates almaya geldim, şey için…”</p>

  <p>Susup bize bakıyor. “Ne sevimli şeyler!”</p>

  <p>Bir tabure çekip oturuyor. “Sen, buraya gel.”</p>

  <p>Kıpırdamıyoruz.</p>

  <p>“Veya sen.”</p>

  <p>Kıpırdamıyoruz.</p>

  <p>“Yakına gelsenize, gelin. Sizi korkutuyor muyum?”</p>

  <p>“Bizi kimse korkutamaz.”</p>

  <p>Ona doğru ilerliyoruz.</p>

  <p>“Aman Tanrım! Ne kadar da güzelsiniz! Ama ne kadar kirlisiniz.”</p>

  <p>“Ne istiyorsunuz?” diye soruyor Anneanne.</p>

  <p>“Papaz Efendi için patates. Neden bu kadar kirlisiniz? Hiç yıkanmaz mısınız?”</p>

  <p>Anneanne sinirlenip, “Sizi ilgilendirmez. Neden ihtiyar gelmedi?” diye soruyor.</p>

  <p>Genç kadın gülerek, “İhtiyar mı? Sizden daha gençti o. Dün öldü. Teyzemdi benim. Papazın evinde onun yerine ben çalışacağım.”</p>

  <p>Anneanne “Benden beş yaş büyüktü. Demek öldü… Kaç kilo patates istiyorsunuz?”</p>

  <p>“On kilo, elinizde varsa daha fazla da olabilir. Elma da isterim. Bir de… Neyiniz var başka? Papaz bir deri bir kemik kalmış, kilerinde ağza atılacak lokma yok.”</p>

  <p>“Bunu sonbaharda düşünmeliydiniz” diyor Anneanne.</p>

  <p>“Sonbaharda onun yanında değildim. Dün gece geldim.”</p>

  <p>“Haberiniz olsun bu mevsimde her türlü yiyecek çok pahalıdır” diyor Anneanne.</p>

  <p>Kadın gene gülüyor: “Hesabı çıkarın. Başka seçeneğim yok. Dükkânlarda yiyecek kalmamış.”</p>

  <p>Anneanne sırıtarak çıkıyor. Papazın hizmetçisiyle yalnız kalıyoruz, “Neden hiç yıkanmıyorsunuz?” diye soruyor bize.</p>

  <p>“Banyo yok, sabun yok. Yıkanmak mümkün değil.”</p>

  <p>“Ya giysileriniz! Felaket! Başka giysiniz yok mu?”</p>

  <p>“Sedirin altındaki valizlerde var. Ama kirli ve yırtık hepsi. Anneanne hiç yıkamıyor.”</p>

  <p>“Anneanneniz Cadı olduğu için mi? Mucizeler gerçekten oluyor.”</p>

  <p>Anneanne iki torbayla geri geliyor.</p>

  <p>“On gümüş veya bir altın ediyor. Kâğıt para almam. Yakında hiç değeri kalmayacak bu kâğıtların.”</p>

  <p>Hizmetçi, “Torbalarda ne var?” diye soruyor.</p>

  <p>Anneanne: “Yiyecek, ister alın ister almayın.”</p>

  <p>“Alıyorum. Parayı size yarın getireceğim. Küçükler torbaları taşımama yardım ederler mi?”</p>

  <p>“Evet, isterlerse ederler. Her zaman istemezler de. Kimseyi dinlemez onlar.”</p>

  <p>Hizmetçi bize, “Yardım etmek istersiniz değil mi?” diye soruyor, “Siz torbaları taşırsınız, ben de valizlerinizi.”</p>

  <p>Anneanne: “Bu valiz hikâyesi de ne?”</p>

  <p>“Çocukların kirli giysilerini yıkayacağım. Yarın parayla birlikte getiririm.”</p>

  <p>Anneanne sırıtarak, “Giysilerini mi yıkayacaksınız? Elbette, madem istiyorsunuz…” diyor.</p>

  <p>Hizmetçi’yle gidiyoruz. Papaz’ın evine kadar peşinden yürüyoruz. Siyah başörtüsünün altından sarı örgülerinin kıpırtısı belli oluyor, örgüleri kalın ve uzun, beline kadar. Kalçaları kıpkırmızı etekliğinin altında oynuyor. Botları ile etekliğinin bitimi arasında bacaklarının bir kısmı gözüküyor. Çorapları siyah, sağ bacağında bir kaçık var.</p>
</body>
</html>