<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <p><img alt="whitespace" src="../Images/whitespace.png"/><br/></p>

  <p class="no-indent">Birkaç hafta sonra sınır muhafızının evine şehirden bir adam geliyor, Çocuğa: “Benim adım Peter N. Artık sizinle ben ilgileneceğim. İşte kimliğiniz. Yalnızca imzanız eksik.”</p>

  <p>Çocuk kimliğe bakıyor. Doğum tarihi üç yıl büyük, adı Claus ve tabiiyeti “vatansız”.</p>

  <p>Aynı gün Peter ve Claus şehre giden bir otobüse biniyor. Peter yolda sorular soruyor çocuğa: “Daha önce ne yapıyordunuz Claus? Öğrenci miydiniz?”</p>

  <p>“Öğrenci mi? Hayır. Bahçemde çalışıyordum, hayvanlara bakıyordum, meyhanelerde armonika çalıyordum, yolcuların valizlerini taşıyordum.”</p>

  <p>“Gelecekte neler yapmak isterdiniz?”</p>

  <p>“Bilmiyorum. Hiçbir şey. Neden, mutlaka bir şeyler yapmak mı lazım?”</p>

  <p>“Yaşamak için para kazanmak lazım.”</p>

  <p>“Bunu biliyorum. Hep çalıştım. Biraz para kazanmak için ne iş olursa yaparım.”</p>

  <p>“Biraz para mı? Ne iş olursa olsun mu? Bir burs alıp öğrenim görebilirsiniz.”</p>

  <p>“Öğrenim görmek istemiyorum.”</p>

  <p>“Dilimizi iyice öğrenmek için öğrenim görmelisiniz. İyi konuşuyorsunuz ama okuyup yazmalısınız. Diğer öğrencilerle birlikte bir gençlik yurdunda kalacaksınız. Kendi odanız olacak. Dil dersi göreceksiniz, sonrasına bakarız.”</p>

  <p>Peter ve Claus büyük şehirde bir gece otelde kalıyor. Sabah, göl ile orman arasında daha küçük bir şehre gitmek üzere trene biniyorlar. Gençlik yurdu, şehir merkezine yakın, yokuş bir sokaktaki bahçeli bir bina.</p>

  <p>Yurdun karı koca müdürleri onları karşılıyor. Claus’u odasına götürüyorlar. Pencere bahçeye bakıyor.</p>

  <p>Claus, “Bahçeyle kim ilgileniyor?” diye soruyor.</p>

  <p>“Ben, ama çocuklar bana çok yardımcı oluyor” diyor kadın.</p>

  <p>“Ben de size yardımcı olurum. Çiçekleriniz çok güzel.”</p>

  <p>“Teşekkürler Claus. Burada tümüyle özgür olacaksın, ama akşamları en geç on birde yurda dönmüş olmalısın. Odanı kendin temizleyeceksin, kapıcıdan elektrik süpürgesini isteyebilirsin.”</p>

  <p>Kocası; “Bir sorunun olursa bana gelebilirsin.”</p>

  <p>Peter: “Burada rahat edeceksiniz değil mi Claus?”</p>

  <p>Claus’a yemekhaneyi, duşları ve salonu gösteriyorlar. Yurttaki kızlarla ve erkeklerle tanıştırıyorlar.</p>

  <p>Peter daha sonra Claus’u şehirde gezdiriyor, ardından evine götürüyor.</p>

  <p>“Bir şeye ihtiyacınız olursa beni burada bulabilirsiniz. İşte karım Clara.”</p>

  <p>Öğlen yemeğini birlikte yiyorlar, öğleden sonra üçü birlikte dükkânları gezip Claus’a ayakkabı ile giysiler alıyorlar.</p>

  <p>Claus: “Bütün hayatım boyunca bu kadar giysim olmadı.”</p>

  <p>Peter gülümsüyor. “Eski paltonuzu ve botlarınızı atabilirsiniz. Okul masraflarınız ve cep harçlığınız için her ay belli miktarda para alacaksınız. Herhangi bir ihtiyacınız olursa bana söylersiniz. Pansiyon ve ders ücretleriniz de ödenecek tabii.”</p>

  <p>Claus: “Bana bu parayı kim veriyor? Siz mi?”.</p>

  <p>“Hayır, ben yalnızca sizin vasinizim. Parayı devlet veriyor. Anne ve babanız olmadığı için, kendi paranızı kazanıncaya dek devlet size bakmakla yükümlü.”</p>

  <p>“Umarım en kısa zamanda kendi paramı kazanmaya başlarım.”</p>

  <p>“Bir yıl sonra okumak ile bir meslek öğrenmek arasında seçim yapmanız gerekecek.”</p>

  <p>“Okumak istemiyorum.”</p>

  <p>“Bakarız, bakarız. Hiçbir hedefiniz yok mu Claus?”</p>

  <p>“Hedef mi? Bilmem. Yalnızca yazı yazmak için huzura ihtiyacım var.”</p>

  <p>“Yazmak mı? Yazar mı olmak istiyorsunuz?”</p>

  <p>“Evet. Yazar olmak için okula gitmeye gerek yok. Fazla yanlış yapmadan yazmayı bilmek yeter. Dilinizi doğru düzgün yazmayı öğrenmek istiyorum, bu benim için yeterli.”</p>

  <p>“Yazı yazarak hayatınızı kazanamazsınız.”</p>

  <p>“Evet biliyorum. Gündüzleri çalışıp geceleri rahatça yazabilirim. Anneanne’nin evindeyken de böyle yapıyordum zaten.”</p>

  <p>“Nasıl yani, daha önce yazıyor muydunuz?”</p>

  <p>“Evet. Çok sayıda defter doldurdum. Defterler paltomun içinde. Dilinizi yazmayı öğrendiğimde onları çevirip size gösteririm.”</p>

  <p>Gençlik yurdundaki odadalar. Claus eski paltosunu bağladığı ip çözüyor. Masanın üzerine beş tane okul defterini koyuyor. Peter birer birer açıyor defterleri. “Bu defterlerin içindekileri öğrenmek için sabırsızlanıyorum gerçekten. Bir tür günlük mi bunlar?”</p>

  <p>“Hayır, yalanlar.”</p>

  <p>“Yalanlar mı?”</p>

  <p>“Evet. Uydurulmuş şeyler. Gerçek olmayan hikâyeler, ama gerçek de olabilirler.</p>

  <p>“Dilimizde yazmayı bir an önce öğrenin Claus.”</p>
</body>
</html>