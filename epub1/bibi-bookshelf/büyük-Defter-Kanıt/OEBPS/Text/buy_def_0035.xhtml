<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>İlk Gösterimiz</i></h2>

  <p class="no-indent">Hizmetçi sık sık şarkı söylüyor. Yeni ve eski halk şarkıları, savaşı anlatan moda şarkılar. Şarkılarını dinleyip armonikayla çıkarmaya çalışıyoruz. Posta’dan, ülkesinin şarkılarını bize öğretmesini istiyoruz.</p>

  <p>Bir gece, geç saatte, Anneanne yattıktan sonra şehre gidiyoruz. Şatonun yanında, eski bir sokakta, alçak bir evin önünde duruyoruz. Merdivenlere açılan kapıdan gürültüler, sesler, dumanlar geliyor. Basamaklardan iniyoruz, kendimizi meyhaneye çevrilmiş bir bodrumda buluyoruz. Tahta sıraların, fıçıların üzerinde oturmuş veya ayakta bir sürü adam şarap içiyor. Çoğu yaşlı, ama aralarında birkaç genç ve üç de kadın var. Kimse bizimle ilgilenmiyor.</p>

  <p>Birimiz armonika çalarken diğerimiz şarkı söylemeye başlıyoruz. Şarkı, askere giden kocasının zafer kazanmış halde eve dönmesini bekleyen bir kadının hikâyesi.</p>

  <p>Meyhanedekiler yavaş yavaş bize bakmaya başlıyor. Ortalık sessizleşiyor. Giderek daha yüksek sesle çalıp söylüyoruz, müziğimiz bodrumun tavanına çarpıp yankılanıyor, sanki başka birisi çalıp söylüyor. Şarkımız bitince, bakışlarımızı yorgun, göçük yüzlere çeviriyoruz. Bir kadın gülerek alkışlıyor. Bir kolunu kaybetmiş, gençten biri kısık sesiyle, “Bir daha çalın, bir şeyler daha çalın!” diyor.</p>

  <p>Bu kez rollerimizi değiştiriyoruz.</p>

  <p>Bu sefer armonika çalan, şarkı söylüyor ve yeni bir parçaya başlıyoruz.</p>

  <p>Zayıf bir adam sendeleyerek bize yaklaşıp, “Susun köpekler!” diye bağırıyor.</p>

  <p>Birimizi sağa, diğerimizi sola sertçe itiyor, dengemizi yitiriyoruz, armonika düşüyor. Adam duvarlara tutunarak merdiveni tırmanıyor.</p>

  <p>Sokakta hâlâ bağırıyor: “Herkes sussun!”</p>

  <p>Armonikayı alıp temizliyoruz; biri, “Sağır o” diyor.</p>

  <p>Bir başkası, “Sağır olsa iyi, zırdeli” diyor.</p>

  <p>Bir ihtiyar saçlarımızı okşuyor. Çevresi morarmış çökük gözlerinden yaşlar iniyor: “Ne yazık! Mutsuzluk dünyası! Zavallı çocuklar! Zavallı dünya!”</p>

  <p>Bir kadın: “Sağır ya da deli, o geri döndü. Sen de döndün.”</p>

  <p>Kadın çolak bir adamın kucağına oturuyor.</p>

  <p>Adam: “Haklısın güzelim, geri döndüm. Ama neyle çalışacağım. Testereyi neyle tutacağım? Ceketimin boş koluyla mı?”</p>

  <p>Bir başka genç adam gülerek, “Ben de geri döndüm. Ama belden aşağım felç. Bacaklarım falan. Artık kamışım bile kalkmayacak. Bir anda yok olsaydım, keşke orada kalsaydım” diyor oturduğu sıradan.</p>

  <p>Bir başka kadın: “Hiç memnun olmazsınız. Hastanede ölürken gördüklerim hep ‘Ne durumda olursam olayım yaşamak isterim, evime döneyim, karımı, annemi, nasıl olursa olsun göreyim, biraz daha yaşayayım’ diyorlardı.”</p>

  <p>Bir adam: “Sen kapa çeneni. Kadınlar savaşta bir şey görmediler.”</p>

  <p>Kadın: “Görmediler mi? Salak! Bütün yük, keder bizde: Çocukların beslenmesi, yaralıların bakımı. Savaş bitince siz hepiniz kahraman oluyorsunuz. Ölünce kahraman, gazi olunca kahraman, malûl olunca kahraman. Bu yüzden savaşı siz erkekler yarattınız. Sizin savaşınız bu. Siz istediniz, dövüşün öyleyse, kıçımın kahramanları!”</p>

  <p>Hep bir ağızdan konuşmaya, bağrışmaya başladılar. Yanımızdaki ihtiyar: “Kimse bu savaşı istemedi, kimse.”</p>

  <p>Bodrumdan çıkıp eve dönmeye karar veriyoruz. Ay, Anneanne’nin evine giden tozlu yolları aydınlatıyor.</p>
</body>
</html>