<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Alarmlar</i></h2>

  <p class="no-indent">Anneanne’nin evine geldiğimiz zaman Küçük Şehir’de pek alarm verilmiyordu. Şimdi ise alarmlar giderek sıklaşıyor. Aynı Büyük Şehir’deki gibi, sirenler günün herhangi bir saatinde bas bas bağırıyor. İnsanlar, sığınaklara, bodrumlara koşuyor. Bu anlarda sokaklar boşalıyor. Kimi zaman mağazaların, evlerin kapıları açık kalıyor. Bu fırsatı değerlendirip içeriye giriyoruz, hoşumuza giden şeyleri rahatça topluyoruz.</p>

  <p>Evin bodrumuna sığınmıyoruz hiç. Anneanne de öyle. Gündüz ev işlerimize devam ediyoruz, geceleri de uyuyoruz.</p>

  <p>Uçaklar Küçük Şehir’in üzerinden geçip çoğunlukla sınırın öbür yanını bombalıyorlar. Bazen de bu bombanın evlere isabet ettiği oluyor. Böyle zamanlarda dumandan evin yerini tahmin edip yıkıntılara bakmaya gidiyoruz. Alınacak bir şey kalmışsa alıyoruz.</p>

  <p>Bombalanan evlerin bodrumuna sığınan insanların bombalardan hiç kurtulamadıklarını fark ettik. Buna karşılık evlerin bacaları hep ayakta.</p>

  <p>Kimi zaman da uçaklar pike uçuşuyla, makineli tüfek ateşiyle sokaktaki, tarladaki insanları tarıyor.</p>

  <p>Posta, bize uçak üzerimize gelirken dikkat etmemizi söyledi, ama tam tepemizdeyken tehlikede değilmişiz.</p>

  <p>Alarmdan ötürü geceleri ışık yakmak yasak, karartma uygulanıyor. Ama pencereleri dışarıya ışık sızdırmayacak şekilde kaplamak şartıyla ışık yakmak yasak değil. Anneanne hiç ışık yakmamanın daha pratik olduğu fikrinde. Geceleri devriyeler karartmaya uyulup uyulmadığını denetliyor. Yemekte, alevler içinde düşen bir uçaktan söz ediyoruz, pilotun paraşütle atladığını gördük.</p>

  <p>“Ne oldu düşman pilota bilmiyoruz.”</p>

  <p>Anneanne: “Düşman mı? Onlar dost, bizim kardeşlerimiz, yakında gelecekler.”</p>

  <p>Bir gün alarm verildiğinde dolaşıyoruz.</p>

  <p>Çılgına dönmüş bir adam hızla yanımıza gelip, “Bombardıman sırasında dışarıda dolaşmamalısınız” diyor.</p>

  <p>Bizi kolumuzdan çekip bir kapıya sürüklüyor. “Girin içeriye, girin.”</p>

  <p>“İçeri girmek istemiyoruz.”</p>

  <p>“Burası sığınak. Burada güvende olursunuz.”</p>

  <p>Kapıyı açıp bizi içeriye itiyor. Sığınak tıklım tıklım. Tam bir sessizlik hâkim. Kadınlar çocuklarını bağırlarına basıyorlar. Ansızın bir yerde bir bomba patlıyor. Patlamalar gittikçe yaklaşıyor. Bizi sığınağa sokan adam köşede duran bir kömür yığınının üzerine atlayıp kendini gömmeye çalışıyor.</p>

  <p>Birkaç kadın küçümseyerek kıkırdıyor. Yaşlı bir kadın: “Sinirleri bozuk, bu yüzden izinde.”</p>

  <p>Birden nefes almakta zorluk çekiyoruz. Sığınağın kapısını açıyoruz; iriyarı bir kadın bizi kenara itip kapıyı çekiyor, “Deli misiniz, şimdi çıkamazsınız!” diye bağırıyor.</p>

  <p>“İnsanlar sığınaklarda ölüyor hep, çıkmak istiyoruz.”</p>

  <p>Şişman kadın kapıya yaslanıyor. Kolundaki bandı gösterip Sivil Savunma görevlisi olduğunu anlatıyor.</p>

  <p>“Burada emirleri ben veririm! Burada kalacaksınız.”</p>

  <p>Etli kollarına dişlerimizi geçirip baldırını tekmeliyoruz. Bağırıp çağırarak bize vurmaya çalışıyor. İnsanlar gülüyor. Sonunda utançtan ve öfkeden kıpkırmızı bir halde, “Haydi defolun! Gidip geberin! Büyük bir kayıp sayılmazsınız nasıl olsa” diyor.</p>

  <p>Dışarıda nefes alıyoruz. İlk kez korktuk.</p>

  <p>Bombalar yağmaya devam ediyor.</p>
</body>
</html>