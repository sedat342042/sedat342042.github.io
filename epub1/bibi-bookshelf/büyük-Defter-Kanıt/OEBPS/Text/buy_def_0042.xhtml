<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Sorgulama</i></h2>

  <p class="no-indent">Polis’in bürosundayız. O masasının başında, biz de karşısında ayakta. Kâğıt kalem hazırlıyor. Sigara içiyor. Sorulara başlıyor: “Papaz’ın Hizmetçisini ne zamandan beri tanıyorsunuz?”</p>

  <p>“İlkbahardan beri.”</p>

  <p>“Nerede tanıştınız?”</p>

  <p>“Anneannemin evinde. Patates almaya gelmişti.”</p>

  <p>“Papaz’a odun topluyordunuz. Size ne kadar para veriyor bu iş karşılığında?”</p>

  <p>“Hiç. Papaz’a odunları, hizmetçisi çamaşırlarımızı yıkadığı için götürüyoruz.”</p>

  <p>“Size iyi davranıyor mu?”</p>

  <p>“Çok iyi davranıyor. Bize reçelli ekmekler hazırlıyor, tırnaklarımızı, saçımızı kesiyor, yıkıyor.”</p>

  <p>“Bir anne gibi yani. Ya Papaz, o da iyi davranıyor mu?”</p>

  <p>“Çok iyi davranıyor. Bize kitaplar veriyor, ondan pek çok şey öğreniyoruz.”</p>

  <p>“Ona en son ne zaman odun taşıdınız?”</p>

  <p>“Beş gün önce. Salı sabahı.”</p>

  <p>Polis büroda dolaşıyor. Perdeleri çekip masanın üzerindeki lambayı yakıyor. İki iskemle çekip bizi oturtuyor. Lambayı da bize doğru çeviriyor.</p>

  <p>“Hizmetçi’yi çok seviyor muydunuz?”</p>

  <p>“Evet, çok.”</p>

  <p>“Başına geleni biliyor musunuz?”</p>

  <p>“Bir şey mi oldu?”</p>

  <p>“Evet, tam bir felaket. Bu sabah, her zamanki gibi ateşi yakarken mutfaktaki fırın patlamış. Tam yüzüne doğru. Şimdi hastanede.”</p>

  <p>Polis susuyor, bir şey diyemiyoruz, “Susuyorsunuz” diyor.</p>

  <p>“Böyle bir patlama sonucunda insan mutlaka hastanelik olur, hatta morgda bile bulabilir kendini. Ölmemesi büyük şans.”</p>

  <p>“Yüzü artık hiç düzelmeyecek.”</p>

  <p>Susuyoruz. Polis de susuyor. Bize bakıyor. Biz de ona.</p>

  <p>“Çok üzülmüş gibi görünmüyorsunuz.”</p>

  <p>“Hayatta olmasına sevindik, böyle bir kazadan sonra!”</p>

  <p>“Kaza değildi. Biri odunların arasına patlayıcı yerleştirmiş. Bir tüfek mermisi kovanı bulduk.”</p>

  <p>“Kim böyle bir şey yapabilir?” diye soruyoruz.</p>

  <p>“Onu öldürmek isteyen biri… Onu veya Papaz’ı.”</p>

  <p>“İnsanlar zalimdir. Öldürmeyi severler. Savaştan öğrendiler bunu. Ortalık patlayıcı dolu.”</p>

  <p>Polis bağırmaya başlıyor: “Numarayı bırakın! Papaz’ın evine odunu siz taşıyorsunuz. Ormanda bütün gün siz sürtüyorsunuz! Ölüleri siz soyuyorsunuz! Sizden her şey beklenir! Kanınızda var! Anneannenizin de geçmişinde bir cinayet var! Kocasını zehirlemiş. O zehir uzmanı, siz patlayıcı! İtiraf edin pislikler! Siz yaptınız!”</p>

  <p>“Papaz’ın evine odun götüren yalnız bir değiliz.”</p>

  <p>“Evet, bir de o ihtiyar var. Onu daha önce sorguya çektim.”</p>

  <p>“Odun yığınına herhangi biri mermi gizleyebilir.”</p>

  <p>“Evet, ama herhangi birinde mermi bulunmaz. Hizmetçiniz umurumda değil. Ben mermilerin yerini öğrenmek istiyorum. El bombaları nerede? Tüfek nerede? İhtiyar her şeyi itiraf etti. Onu öyle güzel sorguladım ki her şeyi itiraf etti. Ama mermilerin, tüfeğin, el bombalarının yerini söylemedi. Suçlu o değil. Sizsiniz! Nerede mermiler, el bombaları, tüfek? Yerlerini biliyorsunuz, bana da söyleyeceksiniz!”</p>

  <p>Cevap vermiyoruz. Polis vurmaya başlıyor. İki eliyle. Bir sağ bir sol. Ağzımız burnumuz kanıyor.</p>

  <p>“İtiraf edin!”</p>

  <p>Susuyoruz. Kireç gibi bembeyaz oluyor, bize durmadan vuruyor. İskemlelerimizden düşüyoruz. Göğsümüzü, midemizi, böbreklerimizi tekmeliyor.</p>

  <p>“İtiraf edin! İtiraf edin! Sizsiniz! İtiraf edin!”</p>

  <p>Gözlerimizi açamaz hale geliyoruz. Duyamıyoruz. Gövdemiz ter, sidik, kan, dışkı içinde. Kendimizden geçiyoruz.</p>
</body>
</html>