<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Pislik</i></h2>

  <p class="no-indent">Büyük Şehir’de evimizdeyken Annemiz bizi sık sık yıkardı. Kimi zaman duşta, kimi zaman küvette. Temiz giysiler giydirip tırnaklarımızı keserdi. Saçlarımızı kestirmek için berbere götürürdü. Her yemekten sonra dişlerimizi fırçalardık.</p>

  <p>Anneanne’nin evinde yıkanmak olanaksız. Banyo yok, akarsu bile yok. Avludaki kuyudan su çekip kovayla taşımak lazım. Evde sabun yok, diş macunu yok; bulaşık, çamaşır için de sabun yok.</p>

  <p>Mutfakta her şey pis. Yerdeki düzensiz kırmızı döşeme insanın ayaklarına; masa da ellerine ve dirseklerine yapışıyor. Fırın yağdan simsiyah, çevresindeki duvarlar da isten simsiyah. Anneanne bulaşık yıkadığı halde, tabaklar, kaşıklar, bıçaklar hiç temiz olmuyor, tencerelerin üstü bir parmak kir tutmuş. Bezler griye dönmüş, pis kokuyor.</p>

  <p>İlk zamanlar yemek yemek istemiyoruz, hele Anneanne’nin yemek pişirmesini gördükten sonra; ellerini yıkamıyor, burnunu da koluna siliyor. Sonraları aldırmıyoruz.</p>

  <p>Hava sıcak olduğunda derede yıkanıyoruz; yüzümüzü ve dişlerimizi kuyudan çektiğimiz suyla yıkıyoruz. Hava soğuk olduğunda tamamen yıkanmak imkânsız. Evde yeterince büyük kap yok. Çarşaflarımız, battaniyelerimiz, banyo havlularımız ortadan kayboydu. Annemizin getirdiği kutuyu bir daha göremedik.</p>

  <p>Anneanne her şeyi satmış.</p>

  <p>Giderek daha çok kirleniyoruz, giysilerimiz de öyle. Sıranın altındaki valizlerimizden temiz giysiler alıyoruz ama bir süre sonra temiz bir şeyimiz kalmıyor. Üzerimizdekiler yırtılıyor, ayakkabılarımız yıpranıp deliniyor. Havalar elverdiğinde yalınayak yürüyoruz. Üzerimizde bir don veya pantolon. Tabanlarımız sertleşiyor; taşları, dikenleri hissetmiyoruz. Derimiz koyulaşıyor, kollarımız, bacaklarımız yara, bere, çizik, böcek sokması izleriyle kaplı. Tırnaklarımız hiç kesilmediği için kırılıyor, güneşten rengi iyice açılan saçlarımız omuzlarımıza iniyor.</p>

  <p>Tuvalet bahçenin en dibinde. Kâğıt yok. Büyük yapraklı bitkilerin yapraklarına siliniyoruz.</p>

  <p>Gübre, balık, ot, mantar, is, süt, peynir, çamur, balçık, toprak, ter, çiş ve küf karışımı bir kokumuz var.</p>

  <p>Anneanne gibi pis kokuyoruz.</p>
</body>
</html>