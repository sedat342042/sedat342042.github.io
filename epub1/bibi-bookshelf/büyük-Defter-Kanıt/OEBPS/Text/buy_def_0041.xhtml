<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Polis</i></h2>

  <p class="no-indent">Anneanne’yle kahvaltıdayız. Bir adam kapıyı çalmadan mutfağa giriyor. Polis kimliğini gösteriyor.</p>

  <p>Anneanne, “Evimde polis istemem! Ben bir şey yapmadım!” diye basıyor yaygarayı.</p>

  <p>“Hayır, tabii yapmazsınız. Şurada burada birazcık zehir bulundurursunuz, hepsi o.”</p>

  <p>Anneanne: “İspatlanmadı. Elinizde aleyhimde hiçbir delil yok.”</p>

  <p>Polis: “Sakin olun. Ölüleri mezardan çıkarmayacağız. Gömmek bile zaten sorun.”</p>

  <p>“Öyleyse ne istiyorsunuz?”</p>

  <p>Polis bize bakarak, “Armut dibine düşermiş” diyor.</p>

  <p>Anneanne de bize bakıyor. “Umarım. İtoğlu itler gene ne yaptınız?”</p>

  <p>Polis: “Dün gece neredeydiniz?”</p>

  <p>“Buradaydık”</p>

  <p>“Her zamanki gibi meyhanelerde sürtmüyor muydunuz?”</p>

  <p>“Hayır, evdeydik, çünkü Anneanne bir kaza geçirdi.”</p>

  <p>Anneanne hemen atlayıp, “Bodruma inerken merdivenlerden yuvarlandım. Basamaklar kaygandı. Kayıp başımı vurdum. Çocuklar beni çıkarıp tedavi ettiler. Bütün gece yanımdaydılar” dedi.</p>

  <p>Polis: “Başınız fena şişmiş, görüyorum. İnsan sizin yaşınızda temkinli olmalı. İyi. Evi arayacağız. Üçünüz de gelin. Bodrumdan başlayalım.”</p>

  <p>Anneanne bodrumun kapısını açıyor, hep birlikte iniyoruz.</p>

  <p>Polis her şeyi karıştırıyor, torbaları, bidonları, sepetleri, patates yığınını.</p>

  <p>Anneanne alçak sesle bize, “Ne arıyor?” diye soruyor.</p>

  <p>Omuz silkiyoruz.</p>

  <p>Polis, bodrumdan sonra mutfağı arıyor. Ardından Anneanne’nin odasına geliyor sıra, yatağını bozuyor. Yatakta bir şey yok, şilte de boş, yalnızca yastığının altından biraz para çıkıyor.</p>

  <p>Subay’ın odasının önünde duruyor.</p>

  <p>“Burası da ne?” diye soruyor.</p>

  <p>Anneanne, “Bu odada yabancı bir subay kiracı olarak kalıyor. Anahtarı da bende yok.”</p>

  <p>Polis tavan arasının kapısına bakıyor. “Bir merdiven var mı?”</p>

  <p>Anneanne: “Kırık.”</p>

  <p>“Nasıl çıkıyorsunuz yukarıya?”</p>

  <p>“Ben çıkmam, yalnızca çocuklar çıkıyor.”</p>

  <p>“Haydi bakalım” diyor Polis.</p>

  <p>İple yukarıya tırmanıyoruz. Polis araştırmalarımız için gerekli eşyaları sakladığımız sandığı açıyor: Kutsal Kitap, sözlük, kâğıtlar, kalemler ve her şeyin yazılı olduğu Büyük Defter de burada.</p>

  <p>Ama Polis okumaya gelmemiş. Eski örtüleri ve giysileri inceliyor, sonra da iniyoruz. Aşağıda çevresine bakınıp, “Bütün bahçeyi kazdırtamam tabii. Neyse, benimle gelin” diyor.</p>

  <p>Ormana gidiyoruz, cesedi bulduğumuz çukurun yanında duruyoruz. Ceset yerinde yok. Polis, “Daha önce buraya geldiniz mi?”</p>

  <p>“Hayır. Hiç gelmedik. Bu kadar uzaklaşmaktan korkarız.”</p>

  <p>“Bu çukuru da, ölü askeri de görmediniz, öyle mi?”</p>

  <p>“Hayır, görmedik.”</p>

  <p>“Askerin cesedini bulduğumuzda tüfeği, mermileri, el bombaları yanında değildi.”</p>

  <p>“Bir asker için elzem olan malzemeleri kaybettiğine göre çok dalgın ve dikkatsiz bir asker olmalıymış.”</p>

  <p>Polis: “Kaybetmemiş. Öldükten sonra biri çalmış. Siz sık sık ormana gidiyorsunuz. Belki biliyorsunuzdur.”</p>

  <p>“Hayır bilmiyoruz.”</p>

  <p>“Tüfeği, mermileri, el bombalarını biri almış olmalı.”</p>

  <p>“Bu kadar tehlikeli şeylere dokunmaya kim cesaret edebilir ki?”</p>
</body>
</html>