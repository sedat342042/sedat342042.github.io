<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Hapiste</i></h2>

  <p class="no-indent">Toprak zeminli bir hücrede yatıyoruz. Demir parmaklıklı küçük pencereden azıcık ışık giriyor. Saatin kaç olduğunu bilmiyoruz, hatta sabah mı öğleden sonra mı olduğunu bile.</p>

  <p>Her yanımız acıyor. En ufak harekette bayılır gibi oluyoruz. Her şeyi bulanık görüyoruz, kulaklarımız çınlıyor, başımız uğulduyor. Çok susadık. Ağzımız kupkuru.</p>

  <p>Saatler böyle geçiyor. Konuşmuyoruz. Bir süre sonra polis içeriye giriyor, “Bir şeye ihtiyacınız var mı?” diye soruyor.</p>

  <p>“İçecek.”</p>

  <p>“Konuşun. İtiraf edin. Yiyecek, içecek her istediğinizi veririm.”</p>

  <p>Susuyoruz.</p>

  <p>“Dede, sen bir şey ister misin?”</p>

  <p>Cevap yok. Çıkıyor.</p>

  <p>Hücrede yalnız olmadığımızı anlıyoruz. Yavaşça başımızı kaldırıyoruz, köşede iki büklüm bir ihtiyar yatıyor. Ağır ağır emekleyerek adama doğru gidiyoruz, ona dokunuyoruz. Kaskatı ve soğuk. Gene emekleyerek kapının yanındaki yerimize dönüyoruz.</p>

  <p>Polis, el feneriyle geri geliyor, gece olmuş. Feneri ihtiyara tutuyor. “İyi uykular, yarın evinize gidebilirsiniz.”</p>

  <p>Bizim yüzümüze de sırayla ışığı tutuyor, “Söyleyecek bir şeyiniz yok mu hâlâ? Bana göre hava hoş. Vaktim çok. Ya konuşursunuz ya da burada geberirsiniz.”</p>

  <p>Gecenin daha geç bir saatinde kapı yeniden açılıyor. Polis, Posta, Yabancı Subay içeriye giriyor. Subay bize doğru eğiliyor. Posta’ya, “Üsse telefon edip bir ambulans çağırın!” diyor.</p>

  <p>Posta çıkıyor. Subay ihtiyarı inceliyor. “Onu öldüresiye dövmüş.”</p>

  <p>Polis’e dönüyor. “Bunu çok pahalıya ödeyeceksin pislik! Başına gelecekleri bir bilsen!”</p>

  <p>Polis, “Ne diyor?” diye bize soruyor.</p>

  <p>“İhtiyarın öldüğünü, bunun size pahalıya patlayacağını, sizin de pislik olduğunuzu söylüyor” diyoruz.</p>

  <p>Subay başımızı okşuyor. “Küçüklerim, yavrularım. Sizin canınızı acıtmaya nasıl cesaret eder, adi domuz!”</p>

  <p>Polis: “Bana ne yapacak? Söyleyin ona, benim de çocuklarım var… Bilmiyordum. Babanız mı?.. Kim bu?”</p>

  <p>“Amcamız.”</p>

  <p>“Bana söylemeliydiniz. Bilemezdim. Özür dilerim. Ne yapabilirim…”</p>

  <p>“Dua edin.”</p>

  <p>Posta, yanında başka askerlerle geri geliyor. Sedyeyle ambulansa taşıyorlar bizi. Subay yanımıza oturuyor. Askerler polisin etrafını alıyor. Posta’nın kullandığı jipe biniyorlar.</p>

  <p>Askeri üste büyük beyaz bir odada, bir doktor bizi muayene ediyor. Yaralarımızı temizliyor, tetanosa karşı aşı yapıp ağrı kesici veriyor. Röntgen de çekiyor. Kırık çıkık yok, birkaç dişimiz eksik ama bunlar da süt dişleri.</p>

  <p>Posta bizi Anneanne’nin evine götürüyor. Bizi Subay’ın yatağına yatırıyor, kendi de bir örtü çekip yere kıvrılıyor. Sabah, Anneanne’yi getiriyor, yatakta sıcak süt içiyoruz.</p>

  <p>Posta çıkınca Anneanne, “İtiraf ettiniz mi?” diye soruyor.</p>

  <p>“Hayır, Anneanne, itiraf edecek bir şeyimiz yoktu.”</p>

  <p>“Ben de öyle düşünüyordum. Ya Polis, ona ne oldu?”</p>

  <p>“Bilmiyoruz. Artık buraya gelmez herhalde.”</p>

  <p>Anneanne sırıtıyor. “Sürgüne mi gönderildi, yoksa kurşuna mı dizildi? Domuz! Bunu kutlamalıyız. Dünkü tavuğu ısıtayım. Ben de yiyememiştim.”</p>

  <p>Öğlen kalkıp mutfağa gidiyoruz. Yemekte Anneanne: “O kadını neden öldürmek isteyebileceğinizi düşündüm. Haklıydınız sanırım.”</p>
</body>
</html>