<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><i>Anneanne’nin Hazinesi</i></h2>

  <p class="no-indent">Bir akşam Anneanne: “Kapıları pencereleri iyice kapatın. Sizinle konuşmak istiyorum, duyan olmasın.”</p>

  <p>“Buradan kimse geçmez ki, Anneanne.”</p>

  <p>“Sınır muhafızları her yerde dolaşıyor, biliyorsunuz. Kapıları da dinlerler. Bana kalemle kâğıt getirin.”</p>

  <p>“Ne yazacaksınız?”</p>

  <p>“Laf dinleyin, soru sormayın!” diye bağırıyor.</p>

  <p>Kapıları, pencereleri kapatıp kâğıtla kalem getiriyoruz. Masanın diğer ucunda oturan Anneanne kâğıda bir şeyler çiziyor. Alçak sesle: “İşte hâzinemin yeri.”</p>

  <p>Kâğıdı bize uzatıyor. Bir dikdörtgen, bir haç ve haçın altına da bir yuvarlak çizmiş.</p>

  <p>“Anladınız mı?”</p>

  <p>“Evet, anladık Anneanne, ama zaten önceden biliyorduk.”</p>

  <p>“Ne, neyi önceden biliyordunuz?”</p>

  <p>Alçak sesle, “Hâzinenizin Dedemizin mezarının başındaki haçın altında olduğunu” diye cevap veriyoruz.</p>

  <p>Anneanne bir an sustuktan sonra: “Tahmin etmeliydim. Çoktan beri mi biliyorsunuz?”</p>

  <p>“Çok uzun zamandan beri Anneanne. Dedemizin mezarına özen gösterdiğinizi gördüğümüzden beri.”</p>

  <p>Anneanne derin derin soluk alıyor. “Kızmak bir işe yaramaz. Zaten her şey sizin için. Artık akıllandınız. Hâzineyi ne yapacağınızı bilirsiniz.”</p>

  <p>“Şimdilik pek bir şey yapamayız.”</p>

  <p>“Doğru. Haklısınız. Beklemelisiniz. Bekleyebilir misiniz?”</p>

  <p>Üçümüz birlikte bir süre susuyoruz, sonra Anneanne,:“Daha bitmedi. Şunu aklınıza iyice sokun: Bir kriz daha geçirirsem, ne banyonuzu ne külotunuzu ne de bezlerinizi isterim.”</p>

  <p>Yerinden kalkıp raftaki kavanozları karıştırıyor. Mavi küçük bir şişeyle geri geliyor. “Saçma sapan ilaçlarınızın yerine, bu şişenin tamamını sütüme boşaltırsınız.”</p>

  <p>Cevap vermiyoruz. “Anladınız mı, itoğlu itler?” diye bağırıyor.</p>

  <p>Cevap vermiyoruz. “Otopsiden korkuyorsunuz, değil mi encikler? Otopsi olmayacak. Yaşlı bir kadın ikinci kez kriz geçirip öldüğünde kimse öküz altında buzağı aramaz.”</p>

  <p>“Otopsiden korkmuyoruz Anneanne. Yalnızca bir kez daha iyileşebileceğinizi düşünüyoruz.”</p>

  <p>“Hayır. İyileşemem. Biliyorum. En kısa yoldan bu işi halletmeli.”</p>

  <p>Susuyoruz. Anneanne ağlamaya başlıyor. “Siz felcin ne olduğunu biliyor musunuz? Her şeyi görmek, işitmek ama kıpırdayamamaktır. Bu küçük iyiliği de yapmazsanız, adisiniz, koynumda beslediğim yılanlarsınız.”</p>

  <p>“Ağlamayın Anneanne. Yaparız, gerçekten istiyorsanız, yaparız.”</p>
</body>
</html>