<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <p><img alt="whitespace" src="../Images/whitespace.png"/><br/></p>

  <p class="no-indent">Garda bir banka oturuyorum. Trenimi bekliyorum. Bir saat kadar vaktim var.</p>

  <p>Buradan bütün şehri görebiliyorum. Yaklaşık kırk yıl süreyle yaşadığım şehri.</p>

  <p>Eskiden, buraya ilk gelişimde, gölü, ormanı, alçak damlı eski evleri, pek çok parkıyla sevimli küçük bir şehirdi. Şimdi gölden bir çevreyoluyla ayrılıyor, ormanı talan edilmiş, parkları yok olmuş; yüksek, yeni binalar şehri çirkinleştiriyor. Eski dar sokakları, kaldırımlarına kadar arabalardan geçilmiyor. Eski meyhanelerin yerini, kişiliksiz lokantalar ve kimi zaman ayakta yemek yenen self servis lokantalar almış.</p>

  <p>Şehre son kez bakıyorum. Buraya geri dönmeyeceğim, burada ölmek istemiyorum.</p>

  <p>Kimseye ne hoşça kal ne elveda dedim. Burada artık arkadaşım yok. Çok sayıdaki eski sevgililerim evlenmiş, artık hepsi birer anne olmuşlardır, gençliklerinden de geriye pek bir şey kalmamıştır. Onları sokakta görsem tanımam.</p>

  <p>En yakın dostum, gençliğimde bana göz kulak olan Peter de iki yıl önce kalp krizinden öldü. İlk sevgilim olan karısı Clara, ondan çok daha önce, yaşlılık fikrine dayanamayarak kendini öldürmüştü.</p>

  <p>Ardımda hiçbir şey bırakmadan gidiyorum, ne bir insan ne bir eşya. Her şeyi sattım. Pek bir şey de yoktu zaten. Mobilyalar pek para etmedi, kitaplarım o kadar bile etmedi. Eski piyanom ve birkaç tablonun biraz para geçti elime, hepsi bu.</p>

  <p>Tren geldi, biniyorum. Bir tek valizim var. Buraya geldiğimde yanımda olan eşyanın biraz fazlasıyla geri dönüyorum. Bu zengin ve özgür ülkede servet sahibi olamadım.</p>

  <p>Doğduğum ülke için turistik vizem var, bir aylık olmakla birlikte yenilenebilir bir vize. Umarım param birkaç ay, belki de bir yıl yaşamaya yeter. İlaçlarımdan da idare edecek kadar yanıma aldım.</p>

  <p>İki saat sonra büyük bir uluslararası gara varıyorum.</p>

  <p>Gece treninde kuşetli bir yer ayırtıyorum kendime, yeniden bekliyorum. Alt kuşet, çünkü uyuyamayacağımı, haliyle de zırt pıt sigara içmeye çıkacağımı biliyorum.</p>

  <p>Şimdilik yalnızım.</p>

  <p>Vagon yavaş yavaş doluyor. Yaşlı bir hanım, iki genç kız, aşağı yukarı benim yaşlarımda bir adam. Koridora çıkıp sigara içiyorum, geceyi seyrediyorum. Saat ikiye doğru yatıyorum; sanırım biraz uyumuşum.</p>

  <p>Sabah erken saatlerde başka bir gara varıyoruz. Üç saat var trenin kalkmasına. Bu süreyi bir büfenin önünde kahve içerek geçiriyorum.</p>

  <p>Bu kez bindiğim tren beni doğduğum ülkeye götürecek. Çok az yolcu var. Koltuklar çok rahatsız, pencereler kirli, küllükler dolu, simsiyah yer yapışkan, tuvaletler kullanılacak gibi değil. Yemekli vagon yok. Yolcular yemeklerini çıkarıp yiyor, yağlı kâğıtları, boş şişeleri ya masaların üzerinde bırakıyor ya da koltukların altına atıyorlar.</p>

  <p>Yolculardan yalnızca ikisi benim ülkemin dilini konuşuyor. Onları dinliyorum, konuşmuyorum.</p>

  <p>Pencereden dışarıya bakıyorum. Manzara değişiyor. Dağlık bir bölgeyi aşıp ovada ilerliyoruz.</p>

  <p>Ağrılarım yeniden başlıyor.</p>

  <p>İlaçlarımı susuz yutuyorum. Yanıma içecek bir şey almamışım; diğer yolculardan istemek iğrenç geliyor.</p>

  <p>Gözlerimi kapatıyorum. Sınıra yaklaştığımızı biliyorum.</p>

  <p>Geldik. Tren duruyor, sınır muhafızları, gümrük memurları, polisler biniyor. Kimlik belgelerimi istiyor, sonra gülümseyerek geri veriyorlar. Oysa ülkenin dilini konuşan iki yolcuya uzun uzun sorular soruyor, valizlerini arıyorlar.</p>

  <p>Tren yeniden hareket ediyor; her istasyonda bu ülkenin insanları binmeye başlıyor artık.</p>

  <p>Yabancı ülkelerden gelen trenler benim küçük şehrime uğramıyor. Ülkenin daha iç kesiminde bulunan ve daha büyük olan komşu şehre varıyorum. Hemen aktarma yapabilirim; bana üç vagonlu, bir numaralı perondan saat başı kalkan küçük kırmızı treni gösteriyorlar. Harekete geçen trene bakıyorum.</p>

  <p>Gardan çıkıyorum, taksiye binip bir otele gidiyorum. Odaya çıkınca, uzanıyorum, uykuya dalıvermişim.</p>

  <p>Uyanıp yataktan kalktıktan sonra odanın perdelerini açıyorum. Batıya bakıyor. Uzakta, küçük şehrimin dağlarının ardında güneş batıyor.</p>

  <p>Her gün gara gidip kırmızı trenin geliş gidişini izliyorum. Sonra şehirde dolaşıyorum. Akşamları otelin barında içiyorum, kimi zaman da şehrin meyhanelerinde, tanımadığım insanlarla.</p>

  <p>Odamın bir balkonu var. Hava ısınmaya başladığı için sık sık balkonda oturuyorum. Balkondan, kırk yıldır görmediğim engin gökyüzünü seyrediyorum.</p>

  <p>Giderek şehrin dış mahallelerinde dolaşmaya başlıyorum, şehirden ayrıldığım da oluyor, kırlarda dolaşıyorum.</p>

  <p>Taş ve metalden bir duvar boyunca yürüyorum. Duvarın ardında bir kuş şakıyor, kestane ağaçlarının yapraksız dallarını fark ediyorum.</p>

  <p>Demir kapı açık, içeriye girip girişin yanındaki üzeri yosun kaplı büyük taşa oturuyorum. Bu büyük taşa “kara taş” derdik, oysa hiçbir zaman siyah olmadı, daha çok gri veya maviydi o zamanlar, şimdi tamamen yeşil.</p>

  <p>Parka bakıyorum, hatırlıyorum. Parkın diğer ucundaki büyük binayı da hatırlıyorum. Ağaçlar belki aynı, ama kuşlar kesinlikle değil. O kadar yıl geçti ki. Bir ağaç ne kadar yaşar? Bir kuşun ömrü ne kadardır? Hiçbir fikrim yok.</p>

  <p>Ya insan ne kadar yaşar? Bir sonsuzluk boyu sanırım, çünkü Merkez’in müdiresinin bana doğru yaklaştığını görüyorum.</p>

  <p>“Burada ne arıyorsunuz bayım?”</p>

  <p>Ayağa kalkıp ona, “Sadece bakıyordum, sayın müdire hanım” diyorum, “çocukluğumun beş yılını burada geçirdim.”</p>

  <p>“Ne zaman?”</p>

  <p>“Yaklaşık kırk yıl önce. Kırk beş. Sizi hatırlıyorum. Siz Merkez’in başındaydınız.”</p>

  <p>“Terbiyesize bak!” diye bağırıyor, “Ben kırk yıl önce doğmamıştım bile, uçkuru düşükleri uzaktan tanırım ben. Defolun buradan, yoksa polis çağırırım.”</p>

  <p>Oradan gidiyor, otelime geri dönüp tanımadığım biriyle içiyorum, Müdire hanımla yaşadıklarımı anlatıyorum.</p>

  <p>“Tabii aynı kişi değildir. Sizin zamanınızdaki ölmüş olmalı.”</p>

  <p>Yeni arkadaşım kadehini kaldırıyor. “Sonuç Müdireler ya çok yaşar ya da zamanla birbirlerine benzemeye başlar. Yarın seninle geleceğim Merkezine. Dilediğin gibi dolaşırsın.”</p>

  <p>Ertesi gün tanımadığım adam gelip beni otelimden alıyor. Arabasıyla Merkez’e birlikte gidiyoruz. Kapıdan girmeden önce bana, “Biliyor musunuz, gördüğünüz kadın aynı kadın” diyor. “Ama artık ne burada ne de başka bir yerde müdirelik yapıyor. Hakkında araştırma yaptım. Sizin Merkez şimdi huzurevi olmuş.”</p>

  <p>“Yalnızca yatakhaneleri görmek istiyorum. Bir de bahçeyi.”</p>

  <p>Ceviz ağacı yerinde ama epey cılızlaşmış. Yakında ölür.</p>

  <p>Yanımdaki adama, “Yakında ölecek ağacım” diyorum.</p>

  <p>“Duygusal olmayın. Her şey ölür.”</p>

  <p>Binadan içeriye giriyoruz. Koridordan yürüyüp kırk yıl önce bana ve daha pek çok çocuğa ait olan odaya giriyoruz. Kapının eşiğinde durup bakıyorum. Hiçbir şey değişmemiş. Bir düzineye yakın yatak, beyaz duvarlar, beyaz yataklar boş. Yataklar bu saatlerde hep boştur.</p>

  <p>Koşarak günlerce kapalı bırakıldığım bir üst kattaki odaya çıkıyorum. Yatak hâlâ eski yerinde. Belki de aynı yataktır.</p>

  <p>Bir kadın bize yol gösteriyor. “Burası tamamiyle bombalandı. Ama yeniden yapıldı. Tıpkı eskisi gibi. Çok güzel bir bina, değiştirilmemeli.”</p>

  <hr class="transition"/>

  <p class="no-indent">Bir öğleden sonra ağrılarım yeniden başlıyor. Otele dönüp ilaçlarımı alıyorum, eşyalarımı topladıktan sonra, hesabı ödeyip bir taksi çağırıyorum.</p>

  <p>“Gara gidelim.”</p>

  <p>Taksi garın önünde duruyor, şoföre, “K. şehrine benim için bir bilet alın” diyorum. “Hastayım.”</p>

  <p>Şoför: “Bu benim işim değil. Sizi gara getirdim. Şimdi inin. Hasta birini istemiyorum.”</p>

  <p>Valizimi kaldırıma bırakıp benim tarafımdaki kapıyı açıyor. “İnin. Çıkın arabadan.”</p>

  <p>Cüzdanımdan yabancı ülkenin parasını çıkarıyorum, ona uzatıyorum.</p>

  <p>“Lütfen.”</p>

  <p>Şoför gar binasına giriyor, biletimi almış, arabadan çıkmama yardımcı oluyor, koluma giriyor, valizimi taşıyor, beni bir numaralı perona götürüyor, benimle birlikte, trenin gelmesini bekliyor. Tren gelince, binmeme yardım ediyor, valizimi yanıma yerleştiriyor, beni kontrolöre emanet ediyor.</p>

  <p>Tren hareket etti. Kompartımanlar neredeyse bomboş. Sigara içmek yasak.</p>

  <p>Gözlerimi kapatıyorum, acılarım azalıyor. Tren neredeyse on dakikada bir duruyor. Kırk yıl önce aynı yolculuğu yaptığımı biliyorum.</p>

  <p>Küçük Şehir’in garına varmadan önce tren durdu. Rahibe beni kolumdan çekiştirdi, kıpırdamadım. Trenden atladı, koştu ve tarlada yere yattı. Bütün yolcular da koşup tarlada yere yattılar. Kompartımanda yalnızdım. Tepemizden geçen uçaklar treni tarıyordu. Ortalık tekrar sessizleştiğinde, rahibe geri döndü. Bana bir tokat attı, tren tekrar yola koyuldu.</p>

  <p>Gözlerimi açıyorum. Biraz sonra varacağız. Dağın tepesindeki gümüşi bulutu gördüm bile, sonra şatonun kuleleri, kiliselerin çanları da belirdi.</p>

  <p>Nisan ayının 22’si, kırk yıllık ayrılıktan sonra çocukluğumun geçtiği Küçük Şehir’e geri dönüyorum.</p>

  <p>Gar değişmemiş. Sadece daha temiz, üstelik çiçeklendirilmiş bile; adını bilmediğim, başka hiçbir yerde rastlamadığım buranın çiçekleriyle.</p>

  <p>Trenden inen az sayıda yolcuyu ve karşıdaki fabrikanın işçilerini taşıyan otobüsler var.</p>

  <p>Ben otobüse binmiyorum. Garın önünde, öyle duruyorum, valizim yerde, şehre giden Gar Sokağı’nın kestane ağaçlarına bakıyorum.</p>

  <p>“Valizinizi taşıyabilir miyim efendim?”</p>

  <p>Tam karşımda on yaşlarında bir çocuk duruyor</p>

  <p>“Otobüsü kaçırdınız. İkincisi yarım saatten önce gelmez.”</p>

  <p>“Önemi yok. Yürüyerek giderim.”</p>

  <p>“Ama valiziniz çok ağır.”</p>

  <p>Valizimi kaldırıyor, bırakmıyor. Gülerek, “Evet ağır” diyorum, “çok uzağa taşıyamazsın bu valizi, biliyorum. Bu işi senden önce yaptım.”</p>

  <p>Çocuk valizi bırakıyor. “Aa! Öyle mi? Ne zaman?”</p>

  <p>“Senin yaşındayken. Yıllar önce.”</p>

  <p>“Nerede?”</p>

  <p>“Burada. Garın önünde.”</p>

  <p>“Ben bu valizi taşıyabilirim.”</p>

  <p>“Peki, ama bana on dakika avans ver. Yalnız yürümek istiyorum. Sen de acele etme. Seni ‘Kara Bahçe’de’ beklerim. Hâlâ duruyorsa tabii.”</p>

  <p>“Hâlâ duruyor, efendim.”</p>

  <p>“Kara Bahçe”, kestane ağaçlarının olduğu yolun ucundaki küçük bir park, çevresindeki demir parmaklıklar dışında siyah hiçbir şey yok. Bir banka oturup çocuğu bekliyorum. Az sonra yanıma gelip valizi karşı banka bırakıyor, oturuyor. Nefes nefese kalmış.</p>

  <p>Bir sigara yakıp, “Neden bu işi yapıyorsun?” diye soruyorum.</p>

  <p>“Bisiklet almak istiyorum. Kros bisikleti. Bana da bir sigara verir misiniz?”</p>

  <p>“Hayır, sana sigara yok. Ben sigara yüzünden ölmek üzereyim. Sen de mi sigara yüzünden ölmek istiyorsun?”</p>

  <p>“Şu ya da bu sebepten ölmek… Hem sonra bütün bilginlerin dediği gibi…”</p>

  <p>“Ne diyor bilginler?”</p>

  <p>“Dünyanın sonunun geldiğini söylüyorlar. Yapılacak bir şey de yokmuş. Artık çok geçmiş.”</p>

  <p>“Bunları nereden duydun?”</p>

  <p>“Her yerden. Okuldan, özellikle televizyondan.”</p>

  <p>Sigaramı atıyorum. “Yine de sana sigara vermeyeceğim.”</p>

  <p>“Kötü kalplisiniz.”</p>

  <p>“Evet, kötü kalpliyim. Ne olmuş? Bu şehirde otel var mı?”</p>

  <p>“Elbette. Birkaç tane var. Bilmiyor muydunuz? Oysa şehri tanıyor gibisiniz.”</p>

  <p>“Burada yaşadığım zamanlar bir tane otel yoktu.”</p>

  <p>“Çok eskiden olmalı. Merkez Meydanı’nda yepyeni bir otel var. Adı Büyük Otel çünkü en büyüğü o.”</p>

  <p>“Gidelim öyleyse.”</p>

  <p>Çocuk otelin önünde valizimi bırakıyor. “Ben giremem efendim. Resepsiyondaki kadın beni tanıyor. Anneme söyler.”</p>

  <p>“Neyi? Valiz taşıdığını mı?”</p>

  <p>“Evet. Annem valiz taşımamı istemiyor.”</p>

  <p>“Neden?”</p>

  <p>“Bilmiyorum. Bu işi yapmamı istemiyor. Yalnızca okula gitmemi istiyor.”</p>

  <p>“Baban ile annen ne iş yapıyor?”</p>

  <p>“Babam yok bayım. Yalnız annem var. Hiç babam olmadı.”</p>

  <p>“Peki o ne iş yapıyor?”</p>

  <p>“Burada otelde çalışıyor. Günde iki kez yerleri temizliyor. Ama benim bilgin olmamı istiyor.”</p>

  <p>“Ne bilgini?”</p>

  <p>“Bunu bilemez, çünkü bilginlerin ne yaptıklarını bilmiyor. Doktor ya da öğretmen diye düşünüyor sanırım.”</p>

  <p>“Peki. Valiz için kaç para istersin?”</p>

  <p>“Ne verirseniz efendim.”</p>

  <p>İki adet demir para veriyorum.</p>

  <p>“Yeter mi?”</p>

  <p>“Evet efendim.”</p>

  <p>“Hayır efendim. Hiç de yetmez. Bu ağır valizi gardan buraya bu kadar az paraya taşıyamazsın!”</p>

  <p>“Bana ne verirlerse kabul ederim efendim. Daha fazlasını istemeye hakkım yok. Hem bir de yoksul insanlar var. Valizlerini para almadan taşıdığım oluyor. Bu işi yapmayı seviyorum. Garda beklemeyi seviyorum. Gelen insanları seyretmeyi seviyorum. Burada yaşayanların hepsini yüz olarak tanıyorum. Başka yerlerden gelen insanları görmeyi seviyorum. Sizin gibi. Siz uzaklardan geliyorsunuz değil mi?”</p>

  <p>“Evet, çok uzaklardan. Başka bir ülkeden.”</p>

  <p>Ona bir kâğıt para verip otele giriyorum.</p>

  <p>Köşe odalardan birini seçiyorum, bu odadan bütün meydanı, kiliseyi, bakkalı, diğer dükkânları, kitapçıyı görebiliyorum.</p>

  <p>Odamın pencerelerinden birinin önünde oturup gecenin ilerleyen saatlerinde meydanı, evleri seyrediyorum.</p>

  <p>Çocukluğumda, sık sık, Merkez Meydanı’nda bir evde oturmayı düşlemiştim, herhangi birinde ama özellikle de altında kitapçı bulunan mavi evde.</p>

  <p>Ama bu şehirde yalnızca “Anneanne”nin merkeze uzak, sınıra yakın, yıkık dökük evinde oturabildim.</p>
</body>
</html>