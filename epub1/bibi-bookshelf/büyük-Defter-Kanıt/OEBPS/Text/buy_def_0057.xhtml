<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Anneanne Bağını Satıyor</i></h2>

  <p class="no-indent">Bir subay gelip Anneanne’nin bağını satın almak istediğini söylüyor. Ordu sınır muhafızları için buraya bir bina yaptırmak istiyormuş.</p>

  <p>Anneanne: “Peki bana neyle ödeme yapacaksınız? Paranın değeri kalmadı.”</p>

  <p>Subay: “Toprak karşılığında evinize elektrik ve su tesisatı döşeyebiliriz.”</p>

  <p>Anneanne: “Ne elektriğinize ne suyunuza ihtiyacım var. Onlar olmadan yaşadım hep.”</p>

  <p>Subay: “Bağınızı, karşılığında hiçbir şey vermeden de elinizden alabiliriz. Önerimizi kabul etmezseniz başka seçeneğimiz kalmıyor. Ordunun arazinize ihtiyacı var. Yurttaşlık vazifesi gereği araziyi vermeniz gerek.”</p>

  <p>Anneanne konuşacak gibi olunca lafa karışıyoruz: “Anneanne, artık yaşlandınız, yorgunsunuz da. Bağ sizi çok yoruyor, bu çabanın karşılığını da alamıyorsunuz zaten. Buna karşılık su ve elektrik bağlanırsa evinizin değeri kat kat artar.”</p>

  <p>Subay: “Torunlarınız sizden daha akıllı.”</p>

  <p>Anneanne: “Doğru! Onlarla konuşun. Kararı da onlar versin.”</p>

  <p>Subay: “Ama sizin imzanız gerekli.”</p>

  <p>“İstediğiniz her şeyi imzalarım. Zaten okumam yazmam yok.”</p>

  <p>Anneanne ağlamaya başlıyor, yerinden kalkarken, “Size güveniyorum” diyor.</p>

  <p>Bağına gidiyor.</p>

  <p>Subay: “Zavallı ihtiyar, bağını ne kadar çok seviyormuş. O halde anlaştık mı?”</p>

  <p>“Sizin de fark ettiğiniz gibi, bu arazinin manevi değeri Anneannemiz için çok büyük, umarız ordunuz, kahraman Kurtarıcılarımızın ülkesinde doğmuş bu zavallı yaşlı kadının binbir güçlüklerle edindiği toprağını elinden alıvermez.”</p>

  <p>Subay: “Aa, öyle mi?”</p>

  <p>“Evet. Dilinizi çok iyi konuşur. Biz de. Kötü bir niyetiniz varsa...”&nbsp;</p>

  <p>“Hayır, hayır! Ne istiyorsunuz?” diye soruveriyor Subay.</p>

  <p>“Elektrik ve suyun dışında bir de banyo istiyoruz.”</p>

  <p>“Bu kadar mı? Nereye yapalım banyonuzu?”</p>

  <p>Subayı odamıza götürüp banyoyu istediğimiz yeri gösteriyoruz.</p>

  <p>“Buraya, odamızdan girebileceğimiz şekilde. Yedi-sekiz metrekare. Gömme küvet, lavabo, duş, su ısıtıcısı, klozet.”</p>

  <p>Uzun uzun bize baktıktan sonra, “Olabilir” diyor.</p>

  <p>“Bir tane de radyo istiyoruz. Radyomuz yok, almamız da mümkün değil.”</p>

  <p>“Bu kadar mı?”</p>

  <p>“Evet, hepsi bu.”</p>

  <p>Kahkahalarla gülüyor. “Banyonuz ve radyonuz olacak. Ama keşke Anneannenizle konuşsaydım.”</p>
</body>
</html>