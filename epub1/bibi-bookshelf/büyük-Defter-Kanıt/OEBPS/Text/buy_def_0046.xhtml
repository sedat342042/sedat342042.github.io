<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Mücevherler</i></h2>

  <p class="no-indent">Yeğenimizin geldiği geceden itibaren tavan arasında uyumaya başlıyoruz. Subay’ın odasından iki yorgan alıp yere kuru ot yayıyoruz. Yatmadan önce deliklerden bakıyoruz. Subay yok. Anneanne’nin odasında ışık var, az rastlanır bir durum.</p>

  <p>Anneanne mutfaktaki gaz lambasını alıp tuvalet masasının köşesine asmış. Üç aynalı eski bir mobilya. Ortadaki sabit, diğer ikisi hareketli. Bunları hareket ettirerek yandan kendinizi görebiliyorsunuz.</p>

  <p>Anneanne tuvalet masasının önüne oturmuş aynada kendisini seyrediyor. Tam tepesinde, siyah başörtüsünün üzerine parıltılı bir şey takmış. Boynunda bir sürü kolye, kolları bilezik dolu, parmaklarında yüzükler. Bir yandan kendisini seyrediyor, bir yandan da kendi kendine konuşuyor: “Zenginlik, zenginlik. Bunlarla güzel olmak kolay. Kolay. Çark dönüyor. Mücevherler artık benim oldu. Benim. İşte adalet. Işıl ışıl, ışıl ışıl.”</p>

  <p>Sonra: “Ya geri dönerlerse? Ya geri isterlerse? Tehlike geçti mi her şey unutulur. Minnet duygusu yok kimsede. Önce hanlar hamamlar bahşedilir, sonra… Hayır, hayır, öldü onlar. Yaşlı adam da ölecek. Her şeyin benim olduğunu söyledi… Ama kız… O her şeyi gördü, duydu… Geri isteyecektir. Bu kesin. Savaştan sonra ister. Ama geri veremem, veremem. Benim bunlar. Sonsuza dek.”</p>

  <p>“Onun ölmesi gerek. Böylece kanıt kalmaz. Ne gören olur, ne duyan, evet, kız ölmeli. Başına bir kaza gelebilir. Savaş bitmeden hemen önce. Bir kaza gerekli. Zehir olmaz bu kez. Bir kaza.</p>

  <p>Derede boğmak lazım. Başını suya bastırdın mı… Ama zor. Bodrum merdivenlerinden yuvarlansa… Yeterince yüksek değil. Zehir. Yalnızca zehir kalıyor geriyeş Yavaş işleyecek miktarda. Tam dozunda. Onu aylarca için için kemirecek bir hastalık. Doktor da yok. Savaş sırasında böyle bakımsızlıktan ölen insan çok.”</p>

  <p>Anneanne parmağını sallayarak aynadaki görüntüsünü tehdit ediyor: “Bana bir şey yapamazsınız! Hiçbir şey!”</p>

  <p>Sırıtıyor. Mücevherleri çıkarıp bez bir torbaya koyuyor, sonra da torbayı şiltenin içine tıkıyor. O yatınca biz de yatıyoruz.</p>

  <p>Ertesi sabah yeğenimiz mutfaktan çıkınca Anneanne’ye, “Anneanne, size bir şey söylemek istiyoruz” diyoruz.</p>

  <p>“Gene ne var?”</p>

  <p>“Bizi iyi dinleyin Anneanne. Yaşlı adama yeğenimizle ilgileneceğimize dair söz verdik. Başına bir şey gelmeyecek. Ne kaza, ne hastalık, Asla. Bizim de öyle.”</p>

  <p>Kapalı bir zarf gösteriyoruz, “Burada her şey yazılı. Mektubu Papaz’a vereceğiz, ikimizden birinin başına bir şey gelecek olursa mektubu açacak. Anladınız mı Anneanne?”</p>

  <p>Anneanne gözleri yarı kapalı bize bakıyor. Öfkeyle soluyor, “İtoğlu itler, orospunun, şeytanın dölleri. Doğduğunuz güne lanet olsun” diyor fısıldayarak.</p>

  <p>Öğleden sonra Anneanne bağına çalışmaya gidince şiltesini karıştırıyoruz. Boş.</p>
</body>
</html>