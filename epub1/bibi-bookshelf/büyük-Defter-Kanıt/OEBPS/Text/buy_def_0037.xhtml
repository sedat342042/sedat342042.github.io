<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Tiyatro</i></h2>

  <p class="no-indent">Kimi zaman, insanlar dikkatliyse, gürültü etmiyorlarsa ve sarhoş değillerse küçük piyeslerimizden birini sahneliyoruz. Zengin ve yoksulun hikâyesini örneğin.</p>

  <p>Birimiz zengini, diğeri de yoksulu oynuyor. Zengin, masa başında sigara içiyor, yoksul içeriye giriyor: “Ağaçlarınızı kestim bayım.”</p>

  <p>“İyi. Egzersiz yapmak çok yararlıdır. Sağlıklı görünüyorsunuz. Yanaklarınızdan kan damlıyor.”</p>

  <p>“Ellerim dondu, efendim.”</p>

  <p>“Yaklaşın! Gösterin! İğrenç! Elleriniz pislik içinde, çıbanlarla kaplı.”</p>

  <p>“Bunlar çatlak, bayım.”</p>

  <p>“Siz yoksulların her zaman iğrenç hastalıkları vardır. Pissiniz, en kötü yanınız bu. Paranızı alın.”</p>

  <p>Yoksula bir paket sigara fırlatıyor, o da bir tane yakıp içmeye başlıyor. Ama kapının dibinde duran yoksulun yakınında küllük yok, masaya yaklaşmaya da cesaret edemiyor. Sigarasının küllerini avucuna silkeliyor. Yoksulun bir an önce gitmesini isteyen zengin de küllüğün olmadığını görmezlikten geliyor. Ama yoksul aç olduğu için oradan hemen ayrılmak istemiyor.</p>

  <p>“Eviniz ne güzel kokuyor, efendim.”</p>

  <p>“Temizlik böyle kokar.”</p>

  <p>“Sıcak çorba da kokuyor. Bugün ağzıma tek lokma girmedi.”</p>

  <p>“Bir şeyler yemeliydiniz. Ben aşçıma izin verdiğim için akşam yemeğini restoranda yiyeceğim.”</p>

  <p>Yoksul havayı koklayıp, “Oysa burası sıcak çorba kokuyor” diyor.</p>

  <p>Zengin, “Benim evim çorba kokmaz; evimde kimse çorba pişirmez. Koku komşulardan geliyor ya da sizin düşünüzdeki çorbanın kokusu bu! Siz yoksullar, aklınız fikriniz midenizde. Bu yüzden de hiçbir zaman paranız olmaz. Kazandıklarınızın tümünü çorbaya ya da sucuğa yatırırsınız. Domuzsunuz sizler. İşte şimdi de sigaranızın külüyle parkemi kirletiyorsunuz! Defolun, kaybolun, gözüm görmesin sizi!” diye bağırıyor.</p>

  <p>Zengin kapıyı açıyor, yoksula yapıştırıyor tekmeyi, zavallı kaldırıma yuvarlanıyor.</p>

  <p>Zengin, kapıyı kapatınca bir tas çorbasının başına geçiyor; ellerini birleştiriyor: “Aziz İsa, verdiğin nimetlere hamdolsun.”</p>
</body>
</html>