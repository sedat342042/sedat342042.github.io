<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Postacı</i></h2>

  <p class="no-indent">Artık postacıyı bahçe kapısının önünde biz bekliyoruz. Kasketli bir ihtiyar. Bisikleti var, iki meşin çantasını bisikletiyle taşıyor.</p>

  <p>Geldiğinde zili çalmasına fırsat vermeden zilini söküyoruz.</p>

  <p>Postacı: “Anneanneniz nerede?”</p>

  <p>“Onu boş verin. Ne getirdiyseniz bize verin.”</p>

  <p>“Bir şey yok.”</p>

  <p>Gitmeye kalkışıyor, ama onu itiyoruz. Karların içine yuvarlanıyor. Bisikleti üzerine düşüyor. Küfür ediyor.</p>

  <p>Çantalarını karıştırıyoruz, bir mektup ile bir havale buluyoruz. Mektubu alıp, “Parayı verin” diyoruz.</p>

  <p>“Hayır olmaz, Anneannenize gönderilmiş.”</p>

  <p>“Ama bizim için gönderilmiş. Annemiz tarafından. Bize vermezseniz, sizi donuncaya kadar yerden kaldırmayız.”</p>

  <p>“Tamam, tamam. Kaldırın beni, bisiklet bacağımı ezdi.”</p>

  <p>Bisikleti kaldırıyoruz, postacıya yardım ediyoruz. Çok zayıf ve hafif.</p>

  <p>Cebinden parayı çıkarıp bize veriyor.</p>

  <p>“İmza mı atalım, çarpı mı koyalım?” diye soruyoruz.</p>

  <p>“Çarpı yeter. Çarpıların hepsi birbirine benzer” diyor ve ekliyor: “Anneannenizi herkes tanır. Onun kadar cimri birisi düşünülemez. Demek bunları size Anneniz yolluyor. Çok iyi biri. Küçüklüğünü bilirim. Gitmekle iyi yaptı. Burada kalsa evlenemezdi. Çok dedikodu yapıldı…”</p>

  <p>“Ne dedikodusu?”</p>

  <p>“Kocasını zehirlemiş. Yani Anneanneniz, Büyükbabanızı zehirlemiş demek istiyorum. Eski bir hikâye. Bu yüzden ona Cadı diyorlar.”</p>

  <p>“Anneannemiz hakkında kötü şeyler söylenmesini istemeyiz.”</p>

  <p>Postacı bisikletini çevirip, “Neyse artık, bilmeniz lazımdı” diyor.</p>

  <p>“Zaten biliyorduk. Artık postayı bize teslim edeceksiniz. Yoksa sizi öldürürüz. Anladınız mı?”</p>

  <p>“Elinizden gelir, katil dölleri. Postayı size vereceğim, bana ne! Cadı da umurumda değil.”</p>

  <p>Bisikletini iterek ilerliyor. Bacağını acıttığımızı göstermek için sürüklüyor.</p>

  <p>Ertesi gün sımsıkı giyinip Annemizin yolladığı parayla kauçuk bot almak için şehre gidiyoruz. Mektubunu da sırayla, gömleğimizin içinde saklıyoruz.</p>
</body>
</html>