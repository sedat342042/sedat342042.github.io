<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <p><img alt="whitespace" src="../Images/whitespace.png"/><br/></p>

  <p class="no-indent">Sarah’yı bir daha görmedim, kimi zaman sokakta görür gibi oluyorum ama hep yanılıyorum.</p>

  <p>Bazen Antonia’nın eski evinin önünden geçiyorum, posta kutularındaki isimler tanıdık değil, hem zaten Antonia’nın yeni soyadını bilmiyorum ki.</p>

  <p>Yıllar sonra bir düğün davetiyesi geliyor. Sarah bir cerrahla evleniyormuş. Davetiyede belirtilen adreslere göre iki aile de şehrin en zengin, en şık semtinde oturuyor: “Gül Tepesi.”</p>

  <p>Kız arkadaşlarım oldu. Matbaanın civarındaki meyhanelerde, işten önce uğradığım zaman karşılaştığım kızlar. Bunlar işçi ya da garson kızlar, çok ender birkaç kez görüştüklerim çıkıyor aralarından, hiçbirini eve götürüp Anne’yle tanıştırmıyorum.</p>

  <p>Pazar günleri öğleden sonralarını ustam Gaspar’ın ailesiyle geçiriyorum. Bira içip kâğıt oynuyoruz. Gaspar’ın üç çocuğu var. En büyükleri kız, adı Esther, bizimle kâğıt oynuyor; hemen hemen aynı yaştayız, bir tekstil fabrikasında çalışıyor. On üç yaşından beri dokumacılık yapıyormuş. İki küçük oğlu, pazar öğleden sonraları dışarı çıkıyor, onlar da dizgici. Maça, sinemaya gidiyor ya da şehirde geziyorlar. Gaspar’ın karısı Anna, kızı gibi dokuma işçisi; bulaşık, çamaşır yıkayıp akşam yemeklerini hazırlıyor. Esther sarı saçlı, mavi gözlü, yüzü Sarah’nınkini hatırlatıyor. Ama o, Sarah değil, kız kardeşim değil, benim hayatım değil.</p>

  <p>Gaspar: “Kızım sana âşık. Evlen. Onu sana veriyorum. Ona ancak sen layıksın.”</p>

  <p>“Ben evlenemem Gaspar. Annemle ilgilenmek ve Lucas’ı beklemek zorundayım.”</p>

  <p>Gaspar, “Lucas’ı mı? Zavallı deli” diyor, hemen ardından da, “Esther’le evlenmeyeceksen artık bizim eve gelme.”</p>

  <p>Gasparlara gitmiyorum. Artık bütün boş vaktimi evde Anne’yle ya da şehirde ve mezarlıkta aylak aylak gezerek geçiriyorum.</p>
<hr class="transition"/>
  <p class="no-indent">Kırk beş yaşında başka bir yayınevinin matbaasında şef oluyorum. Artık geceleri çalışmıyorum, sabah sekizden akşam altıya kadar işteyim, öğle tatilim var. Sağlığım o tarihlerde fazlasıyla bozuluyor. Ciğerlerim kurşunla dolmuş, oksijensiz kalan kanım zehirlenmiş. Matbaacı ve dizgici hastalığına yakalanmışım. Kolit ve mide bulantılarım var. Doktor bol bol süt içip temiz havada dolaşmamı söylüyor. Süt sevmem. Uykusuzluk da çekiyorum, bu hem fiziksel hem ruhsal olarak çok yoruyor beni. Otuz yıl süren gece çalışmasından sonra uyumaya alışmam çok zor.</p>

  <p>Yeni yayınevinde her tür metin basıyoruz: Şiir, düzyazı, roman. Yayınevinin müdürü sık sık işi denetlemeye geliyor. Günün birinde, bir rafta bulduğu şiirlerimi bana uzatıyor. “Bunlar ne? Kimin bu şiirler? Klaus Lucas kim?”</p>

  <p>Kekeliyorum, çünkü kişisel şeyleri basmak yasak.</p>

  <p>“Benim. Benim şiirlerim bunlar. Mesaiden sonra basıyorum.”</p>

  <p>“Bu şiirlerin yazarı Klaus Lucas siz misiniz?”</p>

  <p>“Evet, benim.”</p>

  <p>“Ne zaman yazdınız bunları?”</p>

  <p>“Son yıllarda. Eskiden, gençken de çok yazardım.”</p>

  <p>“Elinizdekilerin hepsini bana getirin. Yarın sabah bütün yazdıklarınızla büroma gelin.”</p>

  <p>Ertesi sabah şiirlerimi müdürün odasına götürüyorum. Yüzlerce, belki binlerce sayfa.</p>

  <p>Müdür paketi tartıyor. “Ne kadar çok! Bunları hiç yayımlamayı düşünmediniz mi?”</p>

  <p>“Düşünmedim. Kendim için yazıyordum; oyalanmak, eğlenmek için.”</p>

  <p>Müdür gülüyor. “Eğlenmek için mi? Şiirlerinizin pek eğlendirici olduğu söylenemez. En azından benim okuduklarım. Belki gençliğinizde daha neşeliydiniz, kim bilir?”</p>

  <p>“Gençliğimde hiç neşeli değildim.”</p>

  <p>“Doğru ya. O günlerde neşeli olmak için hiçbir neden yoktu. Ama devrimden bu yana çok şey değişti.”</p>

  <p>“Benim için öyle değil. Bence hiçbir şey değişmedi.”</p>

  <p>“En azından şimdi şiirlerinizi yayımlayabiliriz.”</p>

  <p>“Öyle düşünüyorsanız, inanıyorsanız, şiirlerimi basın. Ama lütfen adresimi ve gerçek kimliğimi açıklamayın.”</p>
</body>
</html>