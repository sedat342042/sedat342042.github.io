<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<div class="calibre1">
				<h2 class="baslik2" id="calibre_toc_26">Eyyûbîler’in Hicaz’da Etkinlik Arayışları</h2>
				<p class="bibliyografya">Nureddin Zengî’nin ordusu Mısır’a girdikten sonra vezirliğe tayin edilen (18 Ocak 1169) Esedüddin Şirkūh’un iki ay sonra vefat etmesi üzerine Fâtımî Halifesi Âdıd-Lidînillâh’ın vezirlik makamına Selâhaddîn-i Eyyûbî’yi getirmesiyle birlikte Mısır’da hutbeler yeniden Abbasîler ile Eyyûbîler adına okunmaya başladı.<a href="mekke%20medine_split_045.html#footnote-1487-478" id="footnote-1487-478-backlink" name="footnote-1487-478-backlink">[478]</a> Selâhaddîn-i Eyyûbî Mısır’ın emniyetini sağlamak ve yeni hareket sahaları temin etmek için 1174 yılında kardeşi Turan Şah’ı Hicaz ve Yemen’e gönderdi. Hicaz, Turan Şah’ın gayretleriyle Fâtımî hakimiyetinden çıktı ve Mekke ve Medine’de hutbe 1174 yılından itibaren Abbasî halifelerinin yanı sıra Turan Şah’ın devletine bağışladığı Nureddin Mahmud Zengî adına okunmaya başladı.<a href="mekke%20medine_split_045.html#footnote-1487-479" id="footnote-1487-479-backlink" name="footnote-1487-479-backlink">[479]</a> Böylece Haremeyn Eyyûbîler’in hakimiyeti altına girdi. Özellikle Medine’de önemli faaliyetlerde bulunan Nureddin Zengî bu haberi aldıktan kısa bir süre sonra vefat etti (15 Mayıs 1174) ve Turan Şah’ın Hicaz’ı Nureddin’e bırakması ölümünden önce siyasî bir jest olmuştu. Eyyûbîler kutsal yerlere ve Âl-i Fâtıma’ya saygılarından dolayı Haremeyn şehirlerinin imtiyazlı statüsünde her hangi bir değişikliğe gitmediler; Mekke ve Medine’deki Hasenî ve Hüseynîler’in ikitidarlarını sürdürmelerine izin verdiler.<a href="mekke%20medine_split_045.html#footnote-1487-480" id="footnote-1487-480-backlink" name="footnote-1487-480-backlink">[480]</a></p>
				<p class="bibliyografya">Ortaçağ’da Mekke ve Medine şehirleri gayri müslim devlet başkanlarının ilgi alanına giriyordu ve bu iki kutsal şehre hakim olarak mensup oldukları dinin taraftarlarının gözündeki itibarlarını artırmak istiyorlardı. Ermeni hükümdarlarından Nikofor Domestikos (ö. 967) Abbasî Halifesi Mutî-Lillâh’a İslâmiyet ve Müslümanlara hakaret eden bir kaside göndermiş ve İslâm ülkesinin yanı sıra Haremeyn şehirlerini ele geçireceğine vurgu yapmıştı.<a href="mekke%20medine_split_045.html#footnote-1487-481" id="footnote-1487-481-backlink" name="footnote-1487-481-backlink">[481]</a> Ancak bunun özellikle Abbasîler tarafında ne şekilde karşılandığı hususunda bir belirginlik bulunmamaktadır. Muhtemelen iki devlet arasında ilişkilerin bozulduğu bir esnada böyle bir faaliyete girilmiştir. Öbür yandan Ortaçağ’da kurulun İslâm-Türk devletlerinin Haremeyn konusundaki duyarlılıkları böyle bir konuyu gündeme getirmiş olmalıdır. Nitekim sonraki süreçte kutsal beldelerin korunup gözetilmesi konusu bu devletlerin önceliği olmuştur. </p>
				<p class="bibliyografya">Selâhaddîn-i Eyyûbî’nin siyaset sahnesine çıktığı andan itibaren en büyük hedefi Kudüs’ü fethederek Haçlılar’ı İslâm topraklarından atmaktı. Lut Gölü’nü Akabe Körfezi’ne bağlayan Araba Vadisi’ndeki Kudüs Haçlı Krallığı’na bağlı Kerek-Şevbek Prinkepsliği, Mısır ile Şam arasındaki bağlantıyı kestiği gibi Hicaz yolunu da tehdit eden stratejik bir konumdaydı ve bu konumunu güçlendirmek çeşitli tedbirler alıyordu.<a href="mekke%20medine_split_045.html#footnote-1487-482" id="footnote-1487-482-backlink" name="footnote-1487-482-backlink">[482]</a> Selâhaddîn-i Eyyûbî Mısır nâibi iken buraya yönelik bazı faaliyetlerde bulunmuştu. Bunun yanında Prinkeps Renaud de Chātillon 1182 yılında Akabe Körfezi’ndeki Eyle’yi tekrar ele geçirmiş, buradan Kızıldeniz’e korsanlar göndererek Mekke ve Medine’yi ve buradaki ticareti tehdit etmişti. Bunun üzerine Selâhaddîn-i Eyyûbî’nin Mısır’daki nâibi ve kardeşi el-Melikü’l-Âdil tarafından gönderilen donanma Mekke ve Medine’ye yönelik bu tehditi ortadan kaldrdı.<a href="mekke%20medine_split_045.html#footnote-1487-483" id="footnote-1487-483-backlink" name="footnote-1487-483-backlink">[483]</a> Eyyûbiler dönemi Haremeyn siyasetinin en belirgin vasfı, Mekke ve Medine şehirlerine yönelik yabancı tehditinin ortadan kaldırılmasıydı.</p>
				<p class="normal">1185 yılı sonlarında Eyyûbîler’in Yemen hükümdarlarından “Sultânü’l-Haremeyn”<a href="mekke%20medine_split_045.html#footnote-1487-484" id="footnote-1487-484-backlink" name="footnote-1487-484-backlink">[484]</a> unvanını kullanan el-Melikü’l-Azîz Zâhiruddîn Tuğtekin Mekke’ye gelerek kardeşi Selâhaddîn-i Eyyûbî adına hutbe okutarak sikke kestirdi. Kâbe’nin anahtarlarını eskiden olduğu gibi Benî Şeybe’ye veren Tuğtekin Mekke dâhilinde hacılara eziyet edenleri cezalandıracağını ilân ettikten sonra ezandan Şiî alametlerini kaldırdı.<a href="mekke%20medine_split_045.html#footnote-1487-485" id="footnote-1487-485-backlink" name="footnote-1487-485-backlink">[485]</a> İlk defa “hâdimü’l-Haremeyn” sıfatını kullanan Selâhaddîn-i Eyyûbî hac için Mekke’ye gelenlerden kişi başına alınan 7,5 Mısır dinarı vergiyi kaldırdı ve Mekke emirine bunun için her yıl 8000 dinarın yanı sıra çeşitli ihsanlarda bulunarak Mısır ve Yemen’de iktâlar oluşturmak suretiyle Eyyûbîler’in Hicaz hakimiyetinin kalıcı olması için çaba gösterdi.<a href="mekke%20medine_split_045.html#footnote-1487-486" id="footnote-1487-486-backlink" name="footnote-1487-486-backlink">[486]</a> Eyyûbîler, Nureddin Zengî’den itibaren Hicaz’a gelen hacılardan hem Mekke hem de Medine’de alınan vergileri üstlenmeyi benimsediler.<a href="mekke%20medine_split_045.html#footnote-1487-487" id="footnote-1487-487-backlink" name="footnote-1487-487-backlink">[487]</a> </p>
				<p class="normal">Selâhaddîn-i Eyyûbî’nin Haremeyn ile ilgisini hiç kesmediği 1188 yılı hac mevsiminde çıkan ihtilafın çözümüne bizzat müdâhil olmasından anlaşılmaktadır.<a href="mekke%20medine_split_045.html#footnote-1487-488" id="footnote-1487-488-backlink" name="footnote-1487-488-backlink">[488]</a> 1218-1238 yıllarında Eyyûbî tahtında oturan ve unvanları arasında “Sâhibü Mekke” ile “Hâdimü’l-Haremeyni’ş-şerîfeyn” bulunan el-Melikü’l-Kâmil Muhammed iktidarı süresince 1223 yılından itibaren Yemen’in yanında Mekke ve Medine’de hakimiyet kurmayı başarmıştı.<a href="mekke%20medine_split_045.html#footnote-1487-489" id="footnote-1487-489-backlink" name="footnote-1487-489-backlink">[489]</a> Bundan sonra Haremeyn hakimiyeti konusunda Yemen ve Mısır arasındaki rekabet yeniden hız kazanmıştı.</p>
				<p class="normal">Şâfiîliğin öne çıktığı, ezandakiler başta olmak üzere Şiî mezhebini çağrıştıran alâmetlerin yasaklandığı Eyyûbîler döneminde Mekke’de Turanşah’ın Nûreddîn Zengî adına hutbe okutmasıyla başlayan Eyyûbî hakimiyeti, bazen Yemen hükümdarları adına hutbe okunması bazen de Mekke şeriflerinin bağımsız hareket etme arzuları yüzünden kesintiye uğramakla birlikte 1252 yılına kadar sürdü. 651 (1253-1254) yılında şeriflerden Cemmâz b. Hasan’ın Eyyûbîler’in Halep ve Dımaşk kolu hükümdarı el-Melikü’n-Nâsır Yusuf’a adlarına hutbe okutacağı vaadiyle amcasının oğlunun yerine Mekke emiri olması için yardım isteğiyle başvurması<a href="mekke%20medine_split_045.html#footnote-1487-490" id="footnote-1487-490-backlink" name="footnote-1487-490-backlink">[490]</a> ve 652 (1254-1255) yılında Bahrî Memlük sultanlarından el-Melikü’l-Muiz İzzeddin Aybek adına hutbe okunmuş olması<a href="mekke%20medine_split_045.html#footnote-1487-491" id="footnote-1487-491-backlink" name="footnote-1487-491-backlink">[491]</a> Eyyûbîler’in Haremeyn hakimiyetlerinin sona erdiğine işaret etmektedir. </p>
		  </div>
<div class="calibre2" id="calibre_pb_48"/></body>
</html>