<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<div class="calibre1">
				<h2 class="baslik2" id="calibre_toc_19">Tarîkimekke Valiliği</h2>
				<p class="normal">Ortaçağda Hicaz’a hakim olmak için çaba gösteren hükümetlerin uğraştıkları önemli problemlerin başında yol kesiciliği gelmekteydi. Özellikle Mekke ve Medine’ye gitmek için uzun süreli yolculuklara çıkan hac kafilelerinin seyahatlerini güven ve emniyet içerisinde yapmaları ve bedevî (a’rab) kabilelerden her hangi bir zarar görmemeleri için her türlü tedbir alınmaya çalışılırdı. Hac yolunun güvenliğini sağlamayı başaramayan devletlerin Hicaz’da otoritelerini sürdürmeleri zorlaşır en azından etkinlikleri kaybolurdu. Bu bakımdan Abbasîler dönemiyle sınırlı olan ve daha sonra sürdürülmeyen bir görev olan Tarîkimekke valiliği ihdas edildi. Tarîkimekke valiliği görevi müstakil olduğu gibi, Haremeyn, Mekke valisi ve emîr-i hac tarafından da üstlenilebiliyordu. Tarîkimekke valilerinin sadece kadı görevlendirdikleri onun dışında bütün görev alanlarını kendilerinin belirledikleri görülür.</p>
				<p class="normal">Abbasîler döneminde Haremeyn idaresinde önemli idarî görevlerden birisi olan Tarîkimekke valisi öncelikli olarak Irak ile Hicaz arasındaki hac yolunun güvenliğini sağlamak ve bedevî Araplar’ın bu yolu kullananlara taciz ve tasallutlarını önlemekle vazifelendirilirdi. Çünkü bu görevin ortaya çıkmasında özellikle Abbasîler döneminde hac yolunun emniyetinin zaman zaman sağlanamamasının büyük rolü vardı. Bu arada Abbasîler iktidara geldikten sonra Irak-Haremeyn arasındaki hac yollarının bakımı, güvenliği, yol boyunca ziyaretçilerin konaklama ve su ihtiyaçlarının temini için çeşitli faaliyetlerde bulunmuşlardır. Bu faaliyetlerin yapımını çabuklaştırmak ve denetimini kolaylıkla yapabilmek için böyle bir görevin oluşturulması gerekli olmuştur. </p>
				<p class="normal">Tarîkimekke valiliği görevini üstlenen kişilerin önemli özelliklerinden birisi de askerî karakterli kişilerden ve Hicaz bölgesi dışından hattâ Abbasî bürokrasisinde görev almış Arap olmayan unsurlardan seçilmiş olması dikkat çekicidir. Nitekim Tarîkimekke valiliği görevini üstlenenlerin büyük bir kısmının Haremeyn ve yakın çevresinde siyasî kıyam ve isyanları bastırmak suretiyle Abbasî otoritesinin devamına katkıda bulundukları da görülmektedir. Tarîkimekke valiliğini üstlenen kimseler Haremeyn dâhilinde başta emîr-i hac olmak üzere bütün görevlilerin en önemli yardımcılarıydı ve yol güvenliği onlardan sorulurdu.<a href="mekke%20medine_split_045.html#footnote-1487-240" id="footnote-1487-240-backlink" name="footnote-1487-240-backlink">[240]</a> Bazı hac mevsimlerinde ikinci emîr-i hac olarak görev yaptıkları da olurdu.<a href="mekke%20medine_split_045.html#footnote-1487-241" id="footnote-1487-241-backlink" name="footnote-1487-241-backlink">[241]</a></p>
				<p class="normal">Tarîkimekke valiliğini üstlenen meşhur şahsiyetlerin arasında Abbasîler devrinde askerî alanda önemli görevler üstlenen ve Azerbeycan’da hüküm süren Sâcoğulları hanedanının kurucusu Ebu’s-Sâc Divdâd b. Yûsuf Dîvdest’de bulunmaktadır. Ebu’s-Sâc Divdâd b. Yusuf Abbasî Halifesi Ca’fer b. Muhammed (Mütevekkil-Alellah) tarafından 242 (856-857) yılında Tarîkimekke valiliğine getirildi.<a href="mekke%20medine_split_045.html#footnote-1487-242" id="footnote-1487-242-backlink" name="footnote-1487-242-backlink">[242]</a> Ebu’s-Sâc hac yolunun güvenliğini sağlamanın yanında Medine yakınlarındaki Süveyka’da bulunan Abbasîler’e karşı siyasî bir harekete girişen Muhammed b. Sâlih el-Hasenî’nin karargâhını tahrip etmek gibi görevler de üstlenmişti.<a href="mekke%20medine_split_045.html#footnote-1487-243" id="footnote-1487-243-backlink" name="footnote-1487-243-backlink">[243]</a> Ebu’s-Sâc’ın Tarîkimekke valiliğinde ne kadar kaldığı ve valilik görevini nerede sürdürdüğü hususu belirgin değildir. Çünkü ertesi yıl bu görevde Ca’fer b. Dînar’ın bulunduğu kaydedilmektedir.<a href="mekke%20medine_split_045.html#footnote-1487-244" id="footnote-1487-244-backlink" name="footnote-1487-244-backlink">[244]</a> Ancak Ebü’s-Sâc’ın 863 yılında Halife Müstain tarafından Kınnesrîn bölgesinde Tenûh kabilesi mensupları tarafından çıkarılan isyanı bastırmak için görevlendirilmesine kadar Haremeyn’de kaldığı söylenebilir.<a href="mekke%20medine_split_045.html#footnote-1487-245" id="footnote-1487-245-backlink" name="footnote-1487-245-backlink">[245]</a> Nitekim Ebü’s-Sâc’ın 865 yılında Tarîkimekke görevinden yaklaşık on sekizi yüklü olmak üzere 700 at, 36 bedevî esir ile Bağdat’a gelmiş olması bu görevini sürdürdüğüne işaret etmektedir.<a href="mekke%20medine_split_045.html#footnote-1487-246" id="footnote-1487-246-backlink" name="footnote-1487-246-backlink">[246]</a> </p>
				<p class="normal">866 yılında Mekke’de siyasî harekete geçen İsmail b. Yûsuf’u bastırmak için yeniden Tarîkimekke valiliğine tayin edilen Ebu’s-Sâc bu görevini de başarıyla yerine getirerek Mekke’de ve hac yolunda sükuneti sağlamıştı.<a href="mekke%20medine_split_045.html#footnote-1487-247" id="footnote-1487-247-backlink" name="footnote-1487-247-backlink">[247]</a> Ebu’s-Sâc’ın oğlu Muhammed’in de Tarîkimekke valiliği görevini üstlendiği görülür. Ancak Muhammed’in babasından farklı olarak Haremeyn valiliğini de üstlendiği Mekke’de oturarak Medine’ye Haris b. Sa’d adlı bir şahsı görevlendirmesinden anlaşılmaktadır.<a href="mekke%20medine_split_045.html#footnote-1487-248" id="footnote-1487-248-backlink" name="footnote-1487-248-backlink">[248]</a> İbn Ebü’s-Sâc Haremeyn ve Tarîkimekke valiliğine tayin edildiği zaman Mekke’deki bazı yerel güçler ile mücadele ettikten sonra şehre girerek yönetimi üstlenebilmişti.<a href="mekke%20medine_split_045.html#footnote-1487-249" id="footnote-1487-249-backlink" name="footnote-1487-249-backlink">[249]</a> </p>
		  </div>
<div class="calibre2" id="calibre_pb_33"/></body>
</html>