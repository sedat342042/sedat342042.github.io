<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<div class="calibre1">
				<h2 class="baslik2" id="calibre_toc_15">Ali Evlâdının Muhalefetlerini Genişletme Çabaları ve İzledikleri Siyasetteki Değişim </h2>
				<p class="normal">Şiîler tarafından Kerbelâ Vak’ası’ndan sonra en dehşet verici ve elim olarak kabul edilen bu hadisesinin iki önemli sonucu daha vardır: Bunlardan birincisi bu olaydan canını kurtaran Hüseyin b. Ali’nin dayısı İdrîs b. Abdullah el-Hasenî Mısır üzerinden Mağrib’e giderek burada İdrisîler devletini kurmasıdır. İkincisi ise Hüseyin b. Ali’nin üvey kardeşi Yahyâ b. Abdullah’ın Fah olayından sonra İran’a giderek burada 4-5 yıl gizlice siyasi faaliyetlerde bulunması ve bu esnada Mâverâünnehir ve çevresinde başta Türkler olmak üzere çok sayıda insanın İslâmiyet’i kabul etmelerini sağlamasıdır.<a href="mekke%20medine_split_045.html#footnote-1487-182" id="footnote-1487-182-backlink" name="footnote-1487-182-backlink">[182]</a> Sonunda Abbasî otoritesine boyun eğen Yahyâ b. Abdullah Hârûnürreşîd’den izin alarak hacca gittiği esnada Mekke ve Medine’de halktan ve âlimlerden büyük ilgi görmüştü.<a href="mekke%20medine_split_045.html#footnote-1487-183" id="footnote-1487-183-backlink" name="footnote-1487-183-backlink">[183]</a> Medine ve Mekke’de daima var olan Abbasî karşıtı muhalif potansiyelin varlığına işaret eden bu ilgiden Hârûnürreşîd’in rahatsız olacağını düşünen Yahyâ, Medine’ye geldiğinde İmam Mâlik’ten Abbasî hükümetinin verdiği emannâmenin geçerliliğine dair fetva alarak iptaline yönelik bir girişimi engellemeyi hedeflemesi dikkat çekicidir. Ancak Yahya’nın aldığı fetva, Medine ve Mekke’deki davranışlarının birliği bozduğu gerekçesiyle her hangi bir işe yaramamıştı.<a href="mekke%20medine_split_045.html#footnote-1487-184" id="footnote-1487-184-backlink" name="footnote-1487-184-backlink">[184]</a> </p>
				<p class="normal">Hârûnürreşîd’in son dönemi ile oğlu Emîn’in iktidarı süresince (809-813) Ali taraftarlarının sakin bir hayat yaşadıkları ve Emevîler’in son döneminden Hârûnürreşîd zamanına kadar sarf ettikleri çabaların sonuçsuz kalması sebebiyle ümitsizliğe düştükleri görülür. Nitekim Bağdat’tan Ali evlâdını uzaklaştırmak isteyen Hârûnürreşîd’in 171 (787-788) yılında Talibîler için en uygun şehir olarak Medine’yi seçmiş olması artık buradan ciddî bir siyasî muhalefet beklemediğini göstermektedir.<a href="mekke%20medine_split_045.html#footnote-1487-185" id="footnote-1487-185-backlink" name="footnote-1487-185-backlink">[185]</a> Bununla birlikte Emîn ile Me’mûn arasındaki iktidar mücadelesinin ortaya çıkarmış olduğu belirsizlik ve kaos ortamı Ali taraftarlarının yeniden siyaset sahnesine çıkmalarına sebep olmuştur. </p>
				<p class="normal">Medine’de ikamet eden Ebû Abdullah İbn Tabâtabâ, Emîn ile Me’mûn aralarında mücadele ederken 812 yılında hac için Mekke’ye gitti. Burada büyük ilgi gören İbn Tabâtabâ sanki Ali evlâdının doğal lideri gibi davranıyordu. Bununla birlikte kendisine yapılan teklif hatta baskılara rağmen Abbasî otoritesine karşı siyasî kalkışmaya girişmeyi kabul etmedi.<a href="mekke%20medine_split_045.html#footnote-1487-186" id="footnote-1487-186-backlink" name="footnote-1487-186-backlink">[186]</a> Özellikle Irak’ta oturan Ali taraftarlarının önde gelenlerinden Nasr b. Şebes İbn Tabâtabâ’yı iki yıl sonra hac için yeniden Haremeyn’e geldiği zaman Abbasîler’e karşı harekete geçmek için uygun bir ortam olduğuna Medine’de görüşerek ikna etti. İbn Tabâtabâ Nasr b. Şebes ile fikir birliği yaparak el-Cezîre’de buluşup Abbasîler’e karşı kalkışmanın liderliğini üstlenmek üzere sözleşti.<a href="mekke%20medine_split_045.html#footnote-1487-187" id="footnote-1487-187-backlink" name="footnote-1487-187-backlink">[187]</a> </p>
				<p class="normal">el-Cezire’de istediği ortamı elde edemeyince Haremeyn’e dönmek üzere buradan ayrılan İbn Tabâtabâ yolda karşılaştığı Me’mûn’a isyan eden Arap kumandanlarından Ebü’s-Serâyâ eş-Şeybânî ile karşılaştı. Ebü’s-Serâyâ onu Hicaz’a dönmeyip Kûfe’ye gitmesi konusunda ikna etti. Böylece İbn Tabâtabâ’nın öncülüğünde gerçekleşen siyasî kalkışmanın Haremeyn dışına çıktığı, ancak tesirinin burada da hissedildiği görülmektedir. Mekke ve Medine halkı İbn Tabâtabâ’nın kalkışmasına destek vermişlerdi.<a href="mekke%20medine_split_045.html#footnote-1487-188" id="footnote-1487-188-backlink" name="footnote-1487-188-backlink">[188]</a> Ebu’s-Serâyâ İbn Tabâtabâ’dan sonra Âl-i Hüseyin’den Muhammed b. Muhammed’e biat etti ve Ali evlâdından İbnü’l-Eftas lakabıyla meşhur olan Hüseyin b. Hasan’ı Mekke’ye, Muhammed b. Süleyman’ı Medine’ye nâib olarak tayin etti (815).<a href="mekke%20medine_split_045.html#footnote-1487-189" id="footnote-1487-189-backlink" name="footnote-1487-189-backlink">[189]</a> </p>
				<p class="normal"> İdaresi altındaki şehirlere nâibler atandığını haber alan ve hac sebebiyle Mekke’de bulunan Abbasîler’in Haremeyn valisi Davud b. İsa yaklaşık ikiyüz kişiden oluşan bir kuvvet toplayarak aynı zamanda emîr-i hac olan Hüseyin b. Hasan’ın Mekke’ye girmesini önlemek için tedbir aldı. Muhammed b. Süleyman her hangi bir engelle karşılaşmadan Medine’ye girerken Hüseyin b. Hasan valinin aldığı tedbirlerden dolayı bir süre Mekke yakınlarındaki Serif<a href="mekke%20medine_split_045.html#footnote-1487-190" id="footnote-1487-190-backlink" name="footnote-1487-190-backlink">[190]</a> adlı yerde konaklamak zorunda kaldı. Ancak bir süre sonra Abbasî taraftarlarının Mekke’yi terk ettikleri haberini alan Hüseyin on kişilik bir grupla Mekke’ye girdi.<a href="mekke%20medine_split_045.html#footnote-1487-191" id="footnote-1487-191-backlink" name="footnote-1487-191-backlink">[191]</a> Aslında Mekke’nin boşalma sebebi hac mevsimi olduğu için Mekke’de bulunanların Arafat’a vakfe için çıkmalarıydı. Ancak Haremeyn valisi Davud burada taraftarlarını bırakıp Mekke’yi terk ederek Irak’a gitmiş ve o yıl hac mevsiminde bir istisna gerçekleşmiş; insanlar başlarında emîr-i hac olmadan vakfe yaparak Arafat’tan ayrılmak zorunda kalmışlardı.<a href="mekke%20medine_split_045.html#footnote-1487-192" id="footnote-1487-192-backlink" name="footnote-1487-192-backlink">[192]</a> Bu esnada Mekke üç gün imamsız kalmış Mescid-i Harâm’ın müezzinlerinden Ahmed b. Muhammed el-Ezrakî’den bu görevi üstlenmesi istenmiş, fakat o kabul etmemişti. Bunun üzerine Mekkeliler ve hac için buraya gelenler Mekke kadısı Muhammed b. Abdurrahman el-Mahzûmî’ye aynı teklifi yapmışlardı. Ancak Muhammed bu isteği, “kim için dua edeceğim? Beldelerin naibleri kaçmışlardır!” diyerek reddetmişti.<a href="mekke%20medine_split_045.html#footnote-1487-193" id="footnote-1487-193-backlink" name="footnote-1487-193-backlink">[193]</a> </p>
				<p class="normal"> Hac mevsimi tamamlanıncaya kadar Mekke’ye hükmeden Hüseyin b. Hasan ve taraftarlarının Mekke’deki asıl faaliyetleri Muharrem (Ağustos 815) ayının girişiyle birlikte başladı. Hüseyin ilk olarak Kâbe’nin giysisini “onların (Abbasîler) örtülerinden temizleyeceğiz” diyerek Ebü’s-Serâyâ tarafından Kûfe’den gönderilen üzerinde adının yazılı olduğu iki adet sarı ipek örtüyle değiştirdi.<a href="mekke%20medine_split_045.html#footnote-1487-194" id="footnote-1487-194-backlink" name="footnote-1487-194-backlink">[194]</a> </p>
				<p class="normal">Ayrıca Abbasîler ve taraftarlarına ait olan her türlü maddî değere el konuldu ve Mekke’den henüz ayrılmamış olan hacıların malları da gasbedildi.<a href="mekke%20medine_split_045.html#footnote-1487-195" id="footnote-1487-195-backlink" name="footnote-1487-195-backlink">[195]</a> Hüseyin ve taraftarlarının Mekkeliler’in hafızasında iz bırakan faaliyetleri ise Mescid-i Harâm ve Kâbe’de gerçekleştirmiş olduklarıdır. Çünkü Mekkeliler, “el-ebrek” adını verdikleri Kâbe’nin malı hangi mala karışırsa onu eksilteceğine ve ondan kim bir şey almaya tevessül ederse başının felaketlerden kurtulamayacağına inanıyorlardı.<a href="mekke%20medine_split_045.html#footnote-1487-196" id="footnote-1487-196-backlink" name="footnote-1487-196-backlink">[196]</a></p>
				<p class="normal">Hüseyin ve taraftarları Mescid-i Harâm ve Kâbe ile ilgili faaliyetlerine Harem-i Şerif’in sütunları üzerinde bulunan altınları almakla başladılar ve Kâbe’nin hazinesinde bulunan mallara el koymakla tamamladılar.<a href="mekke%20medine_split_045.html#footnote-1487-197" id="footnote-1487-197-backlink" name="footnote-1487-197-backlink">[197]</a> Daha sonra Kâbe’nin örtüsüyle birlikte aldıkları bütün malları taraftarları arasında dağıttılar.<a href="mekke%20medine_split_045.html#footnote-1487-198" id="footnote-1487-198-backlink" name="footnote-1487-198-backlink">[198]</a> Mekke’nin fethi esnasında Kâbe’nin hazinesinde 70.000 ukiyye altın veya değerinde bir miktarın bulunduğu rivayeti dikkate alınırsa, el konulan malın değerinin ciddî bir oranda olduğu anlaşılmaktadır.<a href="mekke%20medine_split_045.html#footnote-1487-199" id="footnote-1487-199-backlink" name="footnote-1487-199-backlink">[199]</a> Hüseyin, Kâbe’nin hazinesini soyarken; “Kâbe bu malı ne yapacak? Buraya konulmuş, ne faydası ne de zararı vardır. Biz bu malı kullanmaya daha layıkız ve harp işlerimizde bundan yararlanırız”<a href="mekke%20medine_split_045.html#footnote-1487-200" id="footnote-1487-200-backlink" name="footnote-1487-200-backlink">[200]</a> diyerek gerekçesini açıklamıştı. </p>
				<p class="normal">Hüseyin el-Eftas, Ebü’s-Serâyâ’nın öldürüldüğü haberini alınca bunu taraftarlarından gizledi. Tâlibîler’den yaşlı bir kişiyi Mekke’ye emir tayin etmek suretiyle kötü yönetim ve fiillerini taraftarlarıyla birlikte sürdürdü. İşlerin bu şekilde gitmeyeceğini anlayan Hüseyin ve kardeşi Ali Mekke’deki Ali evlâdının ileri gelenleriyle birlkte babaları “ed-Dîbâc lakabıyla meşhur Muhammed b. Ca’fer’i halife olarak biat almaya razı ettiler (Ekim 815). Mekkeliler istemeyerek ve zorla mü’minlerin emiri olarak isimlendirilen Muhammed b. Ca’fer’e biat ettiler; onun Mekke hakimiyeti döneminde de Hüseyin ve kardeşi kötü fiillerini sürdürdüler. Muhammed b. Ca’fer ve Talibîler, önce Yemen valisi İshak b. Musa’nın akabinde de Herseme b. A’yen tarafından gönderilen iki ordunun Mekke’ye ulaşması ve Herseme’nin ordusunun karşısında kazdıkları hendekler ve topladıkları bedevîlere rağmen hezimete uğramaları üzerine şehri terk etmek zorunda kaldılar (Ocak 816).<a href="mekke%20medine_split_045.html#footnote-1487-201" id="footnote-1487-201-backlink" name="footnote-1487-201-backlink">[201]</a> </p>
				<p class="normal">Muhammed b. Ca’fer ve taraftarları önce Cuhfe tarafına daha sonra Medine yakınlarındaki Benî Cüheyne’nin topraklarına giderek faaliyetlerini ve taraftar toplamayı sürdürdüler. Bu arada Medine’yi ele geçirmeye çabaladıkları Abbasîler’in Medine valisi Harun b. Müseyyeb ile yaptıkları mücadelelerden anlaşılmaktadır.<a href="mekke%20medine_split_045.html#footnote-1487-202" id="footnote-1487-202-backlink" name="footnote-1487-202-backlink">[202]</a> Daha sonra Me’mûn’un vezirlerinden Fazl b. Sehl’in yakınlarını araya sokarak ondan ve Abbasî halifesinden eman alan<a href="mekke%20medine_split_045.html#footnote-1487-203" id="footnote-1487-203-backlink" name="footnote-1487-203-backlink">[203]</a> Muhammed b. Ca’fer Mekke’ye gelerek (20 Temmuz 816) hilafet ile ilgili tüm taleplerinden vazgeçtiğini kendisine biat edilen Zemzem ile Makām-ı İbrahim arasında yaptığı konuşmasındaki şu sözleriyle ilân etti: “Bana Me’mûn’un öldüğü haberi getirildi. Halbuki ben Me’mûn’a karşı boynumda bey’at borcu bulunan kimseyim. Memleketin her tarafını saran bir karışıklık esnasında insanlar bana gelerek bey’at ettiler. Sonra Me’mûn’un hayatta olduğunu öğrendim ve şimdi bana bey’at edildiği için Allah’tan mağfiret diliyorum. Şu andan itibaren parmağımdaki yüzüğümü nasıl çıkarıyorsam, sizin de bana yaptığınız bey’atten kendimi öylece sıyırıp çıkarıyorum. Bundan sonra boynunuzda benim için bey’at borcu taşımayacaksınız.”<a href="mekke%20medine_split_045.html#footnote-1487-204" id="footnote-1487-204-backlink" name="footnote-1487-204-backlink">[204]</a> </p>
				<p class="normal">Mekkeliler tarafından “fitne”<a href="mekke%20medine_split_045.html#footnote-1487-205" id="footnote-1487-205-backlink" name="footnote-1487-205-backlink">[205]</a> olarak adlandırılan Hüseyin el-Eftas ve taraftarlarının fiilleri, Haremeyn tarihinde önemli dönüm noktalarından birisidir. Artık bundan sonra Ali evlâdının öncülüğünde gerçekleşen muhalefet hareketleri bazı istisnalar hariç tutulursa şahsî ve ekonomik kaygılar sebebiyle yapılmaya başlanmış; özellikle de Abbasîler’in ilk döneminde meydana gelen Hz. Muhammed ve halifelerinin temsil ettikleri Hicaz’da şekillenen toplum menfaati ve istişareye dayanan anlayışın terk edilmesini beraberinde getirmiştir. Bundan sonraki süreçte Mekke ve Medine’de, Ali evlâdından, toplum baskısıyla kıyam hareketlerine girişenler olduğu gibi şahsi menfaat ve ekonomik gerekçelere bağlı olarak harekete geçenlerin örneklerine sıkça rastlanılmaktadır.<a href="mekke%20medine_split_045.html#footnote-1487-206" id="footnote-1487-206-backlink" name="footnote-1487-206-backlink">[206]</a> Bu durum kaynaklara yansımış ve daha önce “zuhûr, hurûc” gibi terimlerin yerine yapılan fiilleri tenkit eden ve yanlışlığına vurgu yapan ifadeler kullanılmaya başlamıştır. Bu bakımdan Ali evlâdının siyasî talepleri için bir terminoloji geliştirilerek, toplumun büyük kesiminden destek alan, istişareye dayalı olarak ortaya çıkan ve haksızlıkları ortadan kaldırmayı amaçlayan girişimlerle, kendi siyasî ve dinî telakkilerini şahsi menfaatleri etrafında şekillendirerek ortaya çıkan hareketlerin birbirinden ayırt edilmesi gerektiğini düşünüyoruz. Bu bağlamda Ali evlâdının siyasi faaliyetlerini devlete karşı silahlı ayaklanma ve halkın can ve mal güvenliğini tehdit eder olduğu zaman “isyan (bağy)”, Hz. Muhammed ve halifeleri tarafından oluşturulmaya çalışılan öğretilerin yeniden hayata geçirilmesini esas aldığı zaman ise “kıyâm (kalkışma)” terimlerini kullanmayı tercih ettiğimizi burada belirtmeliyiz. İlk dönem klasik kaynakları incelendiği zaman Ali evlâdının siyasî faaliyetleriyle ilgili haberlerin satır aralarında bu husus açıkça görülür.<a href="mekke%20medine_split_045.html#footnote-1487-207" id="footnote-1487-207-backlink" name="footnote-1487-207-backlink">[207]</a> Halife b. Hayyât’ın aynı yılda meydana gelen iki olaydan birisini “hurûc” diğerini ise “vüsûb” ile karşılaması bu hususu teyit etmektedir.<a href="mekke%20medine_split_045.html#footnote-1487-208" id="footnote-1487-208-backlink" name="footnote-1487-208-backlink">[208]</a> Hatîb Bağdâdî’nin, Muhammed b. Ca’fer’den sonra Ali evlâdından kimsenin biat alamadığını kaydetmiş olması da bu anlayışın yerleştiğinin bir diğer delili olmalıdır.<a href="mekke%20medine_split_045.html#footnote-1487-209" id="footnote-1487-209-backlink" name="footnote-1487-209-backlink">[209]</a> </p>
		  </div>
<div class="calibre2" id="calibre_pb_24"/></body>
</html>