<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<div class="calibre1">
				<h2 class="baslik2" id="calibre_toc_39">Bir Hac Kurumu Olarak Surre</h2>
				<p class="normal">Arapça’da “para kesesi”<a href="mekke%20medine_split_046.html#footnote-1487-882" id="footnote-1487-882-backlink" name="footnote-1487-882-backlink">[882]</a> anlamına gelen “surre” Mekke ve Medine’ye gönderilen para, altın ve hediyeler için kullanılan bir terimdir. Bunu göndermek için düzenlenen törenlere de “Surre Alayı” adı verilir.<a href="mekke%20medine_split_046.html#footnote-1487-883" id="footnote-1487-883-backlink" name="footnote-1487-883-backlink">[883]</a> Kâbe örtüsünün yanında Hicaz’da bulunan diğer meâsir için hazırlanan örtüler ile içerisine Mekke ve Medine halkıyla oradaki mülkî ve askerî erkana dağıtılması için para keseleri ve çeşitli hediyelerin konulduğu “mahmil” adı verilen mahfe veya sandık emîr-i haccın gözetiminde Haremeyn’e gönderilirdi.<a href="mekke%20medine_split_046.html#footnote-1487-884" id="footnote-1487-884-backlink" name="footnote-1487-884-backlink">[884]</a> </p>
				<p class="normal">Surrenin ilk defa ne zaman gönderilmeye başlandığını belirlemek mümkün değildir. Emevîler döneminden itibaren Mekke ve Medine halklarına düzenli olmasa da ihsan ve atıyye gönderilmiş ve hac için bu şehirlere gelen halife ve devlet adamları Haremeyn’de para ve mal dağıtmışlardı. Bununla birlikte Mekke ve Medine halklarına atıyye ve yardımlarda bulunma ameliyesi Abbasîlerle birliktedir. Abbasîler, adlarına ilk emîr-i hac görevini üstlenen Haremeyn valisi Davud b. Ali’den itibaren hac kafilelerinin Mekke ve Medine’ye ulaşmaları ve burada en iyi imkânlarla hac ve ziyaret görevlerini yerine getirmelerini sağlamakla kalmadılar; aynı zamanda Haremeyn halkına çeşitli ihsan ve hediyeler göndermeyi âdet edindiler.<a href="mekke%20medine_split_046.html#footnote-1487-885" id="footnote-1487-885-backlink" name="footnote-1487-885-backlink">[885]</a> </p>
				<p class="normal">İktidarı suresince dört kez hac yapan Ebû Ca’fer el-Mansûr Haremeyn’e her gidişinde beraberinde çok sayıda Mekke ve Medine halkına dağıtılmak için aynî ve nakdî mal götürürdü.<a href="mekke%20medine_split_046.html#footnote-1487-886" id="footnote-1487-886-backlink" name="footnote-1487-886-backlink">[886]</a> 758 yılı haccında Ebû Ca’fer el-Mansûr Haremeyn’de Kureyş ileri gelenlerinin her birine 1000’er dinar, Haremeyn’in ileri gelen hanımlarına altın ve gümüş tabaklar ve bütün halka elbise olmak üzere daha önce örneği görülmemiş şekilde mal ve para dağıtmıştı.<a href="mekke%20medine_split_046.html#footnote-1487-887" id="footnote-1487-887-backlink" name="footnote-1487-887-backlink">[887]</a> Abbasî Halîfesi Mehdî-Billâh kendisinden önceki halifelerin muhalefet anlamında sıkıntı çektikleri Âl-i Fâtıma’nın yoğun olarak yaşadıkları Mekke ve Medine’deki halka bol miktarda ihsanlarda bulunmak suretiyle farklı bir siyaset izleyerek babasının iptal ettiği Mekke ve Medine’ye yönelik imtiyazları tekrar verdi.<a href="mekke%20medine_split_046.html#footnote-1487-888" id="footnote-1487-888-backlink" name="footnote-1487-888-backlink">[888]</a> 777 yılında Kâbe’nin örtülerini yenileyen Mehdî Mekke ve Medine ehline 30 milyon dirhem para dağıttı. Medine’ye geldiği zaman Mısır’dan gelen 300.000, Yemen’den gelen 200.000 dinarı da ek olarak Haremeyn’e tahsis eden Mehdî sadece para yardımıyla yetinmeyip Mekke ve Medine’de 150.000 giysi dağıtmıştı.<a href="mekke%20medine_split_046.html#footnote-1487-889" id="footnote-1487-889-backlink" name="footnote-1487-889-backlink">[889]</a> Başta Hârûnürreşîd olmak üzere Abbasî halifeleri, devlet adamları hacca gitmeyi ve Haremeyn halkına aynî ve nakdî yardımda bulunmayı sürdürdüler.<a href="mekke%20medine_split_046.html#footnote-1487-890" id="footnote-1487-890-backlink" name="footnote-1487-890-backlink">[890]</a> </p>
				<p class="normal">Necmeddin İbn Fehd tarafından kaydedilen aşağıdaki bilgiler Mekke ve Medine’ye yönelik ekonomik katkı ve yardım konusunda yeni bir dönemin Muktedir-Billâh ile birlikte başladığını göstermektedir: “Muktedir-Billâh’ın zamanında 295 (908) yılından 320 yılının sonuna kadar (932) –Hamid b. el-Abbas’ın vezaretinde- Ali b. Musa b. el-Cerrâh<a href="mekke%20medine_split_046.html#footnote-1487-891" id="footnote-1487-891-backlink" name="footnote-1487-891-backlink">[891]</a> Haremeyni’ş-şerîfeyn’deki mücavir ve vazifelilere her yıl 300.000 dinar gönderdi.”<a href="mekke%20medine_split_046.html#footnote-1487-892" id="footnote-1487-892-backlink" name="footnote-1487-892-backlink">[892]</a> Bu rivayeti kullanan Abdulkadir el-Cezîrî ise toplam rakamı 305.426 dinar olarak kaydetmiştir.<a href="mekke%20medine_split_046.html#footnote-1487-893" id="footnote-1487-893-backlink" name="footnote-1487-893-backlink">[893]</a> İbn Kesîr ise gönderilenlere hububatı da ekleyerek Haremeyn’e gönderilen nakdî desteklerin aynî ayağını da tamamlar.<a href="mekke%20medine_split_046.html#footnote-1487-894" id="footnote-1487-894-backlink" name="footnote-1487-894-backlink">[894]</a> Muktedir-Billâh’ın Haremeyn’e bu kadar önem vermesinde Kârmatîler’in hacı kafilelerine saldırarak hac yolunun güvenliğini tehdit etmelerinin yanında Fâtımîler ile Mekke ve Medine’ye hakim olmak için girişilen rekabetin mutlaka bir rolü olmuştur. Ancak burada İslâm’ın iki kutsal merkezinin Müslümanlar nezdindeki manevî değerinin böyle bir politika geliştirmede öncelikli olduğu belirtilmelidir. Fâtımîler gerek şerifleri kendilerine bağlamak ve gerekse Mekke ve Medine’ye hakim olmak suretiyle İslâm dünyasında itibarlarını artırmak için Haremeyn’e maddî destekte bulunmaya önem verdiler. Fâtımî vezirlerinden Hasan el-Yâzûrî zamanında (1050-1058) Mekke ve Medine’ye gönderilen aynî ve nakdî yardımın miktarı 200.000 dinara ulaşmıştı.<a href="mekke%20medine_split_046.html#footnote-1487-895" id="footnote-1487-895-backlink" name="footnote-1487-895-backlink">[895]</a> </p>
				<p class="normal">Haremeyn’ne her yıl düzenli olarak aynî yardımların gönderilmeye başlanması Mekke ve Medine imaretlerinde pişirilen bir çeşit çorba anlamına gelen “deşîşe” tabirini karşımıza çıkarmaktadır. Aslında hacıların yemek ihtiyaçlarını gidermek için çok eski bir gelenek olan “rifâde” uygulamasının değişik bir şekli olan deşîşe ile ilgili haberler Memlük döneminin sonlarına doğru artmaktadır. Memlük sultanlarının yanında İslâm dünyasının çeşitli bölgelerinden hükümdar ve sultanlar Mekke ve Medine’ye gönderilen hububata katkıda bulunarak uygulamanın yaygınlaşmasını sağlamışlardır.<a href="mekke%20medine_split_046.html#footnote-1487-896" id="footnote-1487-896-backlink" name="footnote-1487-896-backlink">[896]</a> Mekke ve Medine’de hac mevsimlerinde ve diğer zamanlarda tüketilen zahire ve ekmek miktarı belirlenerek her iki şehrin bir yıllık tüketeceği zahire Memlükler’in sonuna kadar aksatmaksızın gönderilmiştir.<a href="mekke%20medine_split_046.html#footnote-1487-897" id="footnote-1487-897-backlink" name="footnote-1487-897-backlink">[897]</a> Memlük sultanları bütçeye sedece deşîşe için değil Mekke ve Medine emirlerinin hacılardan ayakbastı parası almamaları içinde ödenek ayırıyorlardı.<a href="mekke%20medine_split_046.html#footnote-1487-898" id="footnote-1487-898-backlink" name="footnote-1487-898-backlink">[898]</a> Öbür yandan mahmil yola çıkarken kafiledeki hayvanların yemleri dahi düşünülür ve yolculuk boyunca her birinin tüketebileceği miktar hesaplanarak ayrı tahsisat yapılırdı.<a href="mekke%20medine_split_046.html#footnote-1487-899" id="footnote-1487-899-backlink" name="footnote-1487-899-backlink">[899]</a></p>
				<p class="normal">Bütün bunlar dikkate alındığı zaman Osmanlı öncesinde “surre” teriminin yaygınlaşmadığı ve Mekke ve Medine’ye giden hacı kafileleri “el-mahmilü’l-hac” tabirinin daha yaygın olarak kullanıldığı söylenebilir. Bazı muahhar kaynaklarda surre uygulamasının ilk defa Eyyûbîler zamanında 1248 yılında ihdas edildiği kayıtlıdır.<a href="mekke%20medine_split_046.html#footnote-1487-900" id="footnote-1487-900-backlink" name="footnote-1487-900-backlink">[900]</a> Eyyubîler ve Memlükler dönemine ait çağdaş genel ve mahallî kaynaklarda bunu teyit eden bilgi bulunmamaktadır. Bununla birlikte surre terimiyle halife ve devlet başkanlarının şahsi tasarruflarının dışında devlet bütçesinden belli bir miktar ayrılmak suretiyle düzenli olarak ve her yıl gönderilmesinin kastedilmiş olması kuvvetle muhtemeldir. Çünkü Arapça kaynaklarda “surre” uygulamasının Osmanlılar tarafından ihdas edildiği ve ilk defa Çelebi Mehmed zamanında gönderildiği kayıtlıdır.<a href="mekke%20medine_split_046.html#footnote-1487-901" id="footnote-1487-901-backlink" name="footnote-1487-901-backlink">[901]</a> Bazı çağdaş araştırmalarda ise bunun Yıldırım Beyazıd ile birlikte olduğu ileri sürülmektedir.<a href="mekke%20medine_split_046.html#footnote-1487-902" id="footnote-1487-902-backlink" name="footnote-1487-902-backlink">[902]</a></p>
		  </div>
<div class="calibre2" id="calibre_pb_75"/></body>
</html>