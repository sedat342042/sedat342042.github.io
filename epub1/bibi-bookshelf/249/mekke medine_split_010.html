<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<div class="calibre1">
				<p class="baslik">Mekke’nin Mısır’a Siyaseten Bağlanması Girişimleri</p>
				<p class="normal">Haremeyn’in kara ve deniz yoluyla dünyaya açılan kapısı olan Mısır, Mekke ve Medine’nin yönetiminde önemli bir yere sahipti. Bu bakımdan Mısır’da hakimiyet sağlamaya muvaffak olan bütün siyasî teşekküller öncelikli olarak Hicaz’la ilgileniyorlardı. Abbasî valilerinden Ahmed b. Tolun Mısır’da bağımsızlığını ilân ettikten sonra 883 yılında 470 atlı 2000 yayadan oluşan bir birliği Kâbe’yi ziyaret görüntüsü altında Mekke’ye göndererek hükümranlık alanına Hicaz’ı da katmayı hedeflemişti. Ancak Mekke’yi ele geçirmeyi hedefleyen bir diğer güç olan Saffâriler, Tolunoğulları’nın Hicaz’da hakimiyet kurmalarına izin vermemişlerdi.<a href="mekke%20medine_split_045.html#footnote-1487-66" id="footnote-1487-66-backlink" name="footnote-1487-66-backlink">[66]</a> Taberî’de yer alan bu haber İbnü’l-Esîr ve Necmeddin İbn Fehd tarafından teyit edilmez ve bu iki müellife göre 883 yılında Ahmed b. Tolun’un birlikleriyle mücadele edenler Saffârîler olmayıp, Abbasî halifeliğinin nâibi Muvaffak tarafından sevk edilen birliklerdir.<a href="mekke%20medine_split_045.html#footnote-1487-67" id="footnote-1487-67-backlink" name="footnote-1487-67-backlink">[67]</a> Ancak her iki rivayetin ortak neticesi Tolunoğulları’nın Mekke’yi ele geçirmeye yönelik bu girişimlerinin başarısızlıkla sonuçlanmış olmasıdır. </p>
				<p class="normal">Ahmed b. Tolun’un birlikleri Mekke’ye ulaştıkları zaman şehirdeki zahireciler ve kasaplar başta olmak üzere esnafın desteğini alarak Mekke’yi ele geçirmeyi planlamışlardı. O sırada Abbasîler adına Mekke valisi olan Harun b. Muhammed’in şehri terk etmiş olması Mısır birliklerinin faaliyetlerini kolaylaştırmıştı. Muvaffak tarafından gönderilen birlikler Mekke’ye geldiklerinde şehre dönen Harun b. Muhammed ile birleşerek Ahmed b. Tolun’un birliklerini mağlup etmeyi başarmışlardı. Mısır birliği 200 kadar kayıpla mallarını bırakarak Mekke’den çekilmek zorunda kalmışlardı. Abbasîler ile Tolunoğulları arasındaki mücadeleye son nokta Mescid-i Harâm’ın minberinden Ahmed b. Tolun’un aleyhine Muvaffak tarafından okutulan lanetle konulmuş ve insanlar ile el konulan mallar kurtulmuştu.<a href="mekke%20medine_split_045.html#footnote-1487-68" id="footnote-1487-68-backlink" name="footnote-1487-68-backlink">[68]</a></p>
				<p class="normal">Tolunoğulları gibi Saffârîler de Mekke ve Medine’ye hakim olmayı başaramamışlardı. Bununla birlikte kurucuları Ya’kūb b. Leys’in ölümünden sonra (4 Haziran 879) yerine geçen kardeşi Amr’ın Saffârîler adına tek bir isteği vardı ki o da Mekke ve Medine’de temsilci bulundurmalarıydı. Nitekim bu istek Abbasî idaresi tarafından kabul edildi ve Saffârîler Haremeyn’de bir temsilci bulundurmaya başladılar.<a href="mekke%20medine_split_045.html#footnote-1487-69" id="footnote-1487-69-backlink" name="footnote-1487-69-backlink">[69]</a></p>
				<p class="normal">Abbasî Devleti’nde merkezî otoritenin zayıfladığı dönemlerde Tolunoğulları’ndan sonra Mısır’da kurularak Hicaz’a hakim olmaya çalışan ikinci hanedan İhşidîler’dir. Karmatîler Mekke’den çekilmekle kalmamışlar ve Haremeyn’e ulaşım için ciddî bir tehdit oluşturmaya devam etmişlerdi. Çok sayıda insan Mekke ve Medine’ye hac için giderken Karmatîler veya taraftarları tarafından katledilerek soyulmuştu. Özellikle hac yolları üzerindeki Karmâtî tehdidi Mekke ve Medine’de siyaseten istikrarsızlığına sebep oluyordu. Bu istikrarsızlık Mekke’ye müstakil bir devlet olmakla birlikte hutbelerde ve sikkelerde Abbasîler’e yer verip merkeze bir miktar para göndererek Bağdat’a şeklen bağlı olan İhşîdîler’in hakimiyetini sağlayan bir unsur oldu.<a href="mekke%20medine_split_045.html#footnote-1487-70" id="footnote-1487-70-backlink" name="footnote-1487-70-backlink">[70]</a> </p>
				<p class="normal">Hanedanın kurucusu olan Muhammed b. Tuğç’un siyaset sahnesine çıkışı, Hicaz ile Suriye arasındaki yollarda hac için Mekke’ye gidenlerin can ve mal güvenliklerini sağlamadaki başarısından dolayı Abbasî halifesi Muktedir-Billah tarafından önce Remle (928), daha sonrada Dımaşk (931) valiliğiyle ödüllendirilmesiyle birliktedir.<a href="mekke%20medine_split_045.html#footnote-1487-71" id="footnote-1487-71-backlink" name="footnote-1487-71-backlink">[71]</a> 22 Temmuz 935 tarihinde Mısır’a giren Muhammed b. Tuğç, halifenin muvafakatiyle Suriye’yi yönetimine kattıktan sonra (936) Hicaz’a yöneldi; Mekke ve Medine’yi hakimiyeti altına alarak Abbasî halifesiyle birlikte kendi adına hutbe okutmaya başladı (937).<a href="mekke%20medine_split_045.html#footnote-1487-72" id="footnote-1487-72-backlink" name="footnote-1487-72-backlink">[72]</a> Böylece Hicaz’a hakim olarak Mısır, Suriye ve Filistin’de hüküm süren bir Türk hânedanı olan İhşîdîler, 331-358 (942-43-968-69) yılları arasında Mekke ve Medine’de Abbasî halifeleriyle birlikte adlarına hutbe okutmaya muvaffak oldular.<a href="mekke%20medine_split_045.html#footnote-1487-73" id="footnote-1487-73-backlink" name="footnote-1487-73-backlink">[73]</a> </p>
				<p class="normal">İhşidîler Hicaz hakimiyetleri döneminde özelikle Mekke’de Büveyhîler ile hutbe okunması konusunda rekabete girdikleri görülür.<a href="mekke%20medine_split_045.html#footnote-1487-74" id="footnote-1487-74-backlink" name="footnote-1487-74-backlink">[74]</a> Bağdat’ta Abbasî halifeleri üzerindeki etkilerini gittikçe artıran Büveyhîler devreye girerek Hicaz’ı İhşidîler’in elinden almak için faaliyet göstermeye başladılar. 954 yılı hac mevsiminde Bağdat’tan gönderilen hac kafilesinin emirliklerini şeriflerden Muhammed b. Abdullah ile Ahmed b. Ömer üstlenmişlerdi. Mekke’de Büveyhîler’in temsilcisi olarak davranan bu iki şerif ve taraftarları ile İhşidî birlikleri arasında şiddetli mücadeleler meydana gelmiş; Mekke’de yirmi yıla yaklaşan İhşidî hakimiyeti sona ermiş ve hutbeler Büveyhî hükümdarlarından Muizüddevle adına okunmaya başlanmıştı.<a href="mekke%20medine_split_045.html#footnote-1487-75" id="footnote-1487-75-backlink" name="footnote-1487-75-backlink">[75]</a> Mücadeleler esnasında İhşidî taraftarlarının Büveyhî taraftarlarını tavaf için Mescid-i Harâm’a girmelerini engellemeleri şehirde oluşan otorite boşluğunun ulaştığı seviyeyi göstermektedir.<a href="mekke%20medine_split_045.html#footnote-1487-76" id="footnote-1487-76-backlink" name="footnote-1487-76-backlink">[76]</a> 955 yılı hac mevsiminde Mekke’de Mısır ve Irak hac kafileleri arasında çatışmaya dönüşen siyasî mücadeleler devam etmiş ve sonunda Hicaz ve Mekke’de hutbeler Büveyhîler’den Rüknüddevle, Muizüddevle ve Bahtiyar ve onlardan sonra da İbn Tuğc adına okunmuştu.<a href="mekke%20medine_split_045.html#footnote-1487-77" id="footnote-1487-77-backlink" name="footnote-1487-77-backlink">[77]</a> Böylece Mekke ve Medine’de hakimiyet alameti olan hutbelerde zikredilen kişi sayısı üçe çıkmış ve Büveyhîler’in Bağdat’ta etkinlikleri devam ettiği sürece bazen kesintiye uğrasa da Mekke ve Medine’de adlarına hutbe okunması sürmüştür.<a href="mekke%20medine_split_045.html#footnote-1487-78" id="footnote-1487-78-backlink" name="footnote-1487-78-backlink">[78]</a> Bu arada Abbasîler’in Hicaz valiliğini İhşidîler’e bırakmak suretiyle adlarının hutbede anılmasını sağladıkları da unutulmamalıdır.<a href="mekke%20medine_split_045.html#footnote-1487-79" id="footnote-1487-79-backlink" name="footnote-1487-79-backlink">[79]</a> </p>
		  </div>
<div class="calibre2" id="calibre_pb_15"/></body>
</html>