<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<div class="calibre1">
				<h2 class="baslik2" id="calibre_toc_29">Mekke ve Medine’nin Osmanlı Hakimiyetine Girişi</h2>
				<p class="bibliyografya">Memlük Devleti’nin Hint ve uzak doğu ülkeleriyle ticarî, Abbasî hilâfetinin merkezi ve Haremeyn’in hâmisi olarak da manevî ilişkisi bulunuyordu. Memlük Sultanı Kansu Gavri’nin iktidarının (1501) üzerinden bir yıl geçmeden Portekiz ve İspanyalılar’ın Kızıldeniz, Basra Körfezi ve Hint denizindeki faaliyetleri Memlükler’i zor durumda bıraktığı gibi kutsal yerler de tehdit altına girmiş bulunuyordu.<a href="mekke%20medine_split_046.html#footnote-1487-540" id="footnote-1487-540-backlink" name="footnote-1487-540-backlink">[540]</a> Sultan Gavri, Portekizliler’in Müslüman tüccar ve hacıların gemilerine saldırılarını durdurmaları için papaya bir elçi gönderdi ve bu yapılmazsa Hıristiyanlara ait kutsal yerleri tahrip edeceğini bildirdi. Durumdan haberdar olan Portekiz kralı papaya kendi kuvvetlerinin Mekke ve Medine’yi işgal etmeye muktedir olduğunu ve gerekirse karşılık olarak Hz. Muhammed’in kabrini tahrip edebileceğini söyledi.<a href="mekke%20medine_split_046.html#footnote-1487-541" id="footnote-1487-541-backlink" name="footnote-1487-541-backlink">[541]</a> Kansu Gavri’nin girişimlerinin olumsuz sonuçlanması üzerine harekete geçen Emir Hüseyin Mekke ve Medine’nin önemli ticaret limanı olan Cidde’nin savunması için kale ve burçlar yaptırdı.<a href="mekke%20medine_split_046.html#footnote-1487-542" id="footnote-1487-542-backlink" name="footnote-1487-542-backlink">[542]</a> Öbür yandan Portekizliler’in doğu ticaret yollarını kesmelerinden dolayı Mısır önemli ölçüde gelir kaybına uğramıştı. Bunu gidermek için alınan ekonomik tedbirler özellikle Hicaz başta olmak üzere pek çok bölgede huzursuzluk ve isyanlara sebep olmuştu. Haremeyn’de bozulan istikrarsızlığı sağlamak ve aleyhine olan gelişmeleri bastırmak için askerî ve siyasî girişimlerde bulunan Kansu Gavri duruma hakim oldu ve Mekke emirliğine Şerif Berekât’ı tayin etti.<a href="mekke%20medine_split_046.html#footnote-1487-543" id="footnote-1487-543-backlink" name="footnote-1487-543-backlink">[543]</a> Buna rağmen merkezî otoritenin Haremeyn üzerindeki denetimi gittikçe azalıyordu. Mayıs 1513 tarihinde Mekke Şerifi’nin Portekizliler’in Cidde’ye saldıracakları haberi Memlükler’in Mekke ve Medine’yi korumakta ciddî anlamda zaafa düştüklerinin bir işaretiydi. </p>
				<p class="bibliyografya">Osmanlı padişahları Memlük hakimiyeti altındaki kutsal topraklarda nüfuz arayışlarına, başta İstanbul’un fethi olmak üzere çeşitli cephelerde kazandıkları zaferleri fetihnâmelerle Mekke emîrlerine bildirerek, ayrıca hediyeler göndererek onları hem başarılarından haberdar etmek hem de gönüllerini kazanmakla başladılar. Memlükler devrinde Osmanlı padişahlarının Mekke’ye olan ilgilerinin gönderilen yardımlarla sürdüğü Mekkeli şair İbnü’l-Uleyf’in mısralarından anlaşılmaktadır.<a href="mekke%20medine_split_046.html#footnote-1487-544" id="footnote-1487-544-backlink" name="footnote-1487-544-backlink">[544]</a></p>
				<p class="bibliyografya">Anadolu’ya tam hakim olmanın yolunun Memlük etkisini ortadan kaldırmaktan geçtiğini gören Yavuz Sultan Selim, bu fikrini daha da ileri götürerek kutsal yerler üzerinde nüfuz tesis etmek suretiyle İslâm dünyasının güçlü bir koruyucusu sıfatını kazanacağını hesaplıyordu. Mekke ve Medine’ye yönelik oldukça ciddî boyutlara ulaşan Portekiz tehdidi karşısında tedbir almakta zorlanan Memlükler’in yerini almayı planlayan Sultan Selim, bu Hıristiyan tehdidine daha kuvvetli bir karşılıkta bulunarak Haremeyn’i koruma ve kollama misyonu üstlenmeyi de arzu ediyordu.<a href="mekke%20medine_split_046.html#footnote-1487-545" id="footnote-1487-545-backlink" name="footnote-1487-545-backlink">[545]</a> Nitekim Memlük sultanının kutsal beldeleri ve hac yollarını Portekiz ve İspanyol saldırılarına karşı koruyamaması<a href="mekke%20medine_split_046.html#footnote-1487-546" id="footnote-1487-546-backlink" name="footnote-1487-546-backlink">[546]</a> üzerine Sultan Selim Memlükler’e karşı harekete geçti. Mısır’ın fethinden (1517) sonra o sırada Mekke emîri olan Şerif Berekât b. Muhammed, oğlu Ebû Nümey’i bir elçilik heyetiyle Mısır’a yollayıp Mekke’nin anahtarlarını Osmanlı padişahına takdim etti. Kahire’de iken Mekke ve çevresinin zaptı için asker sevketmeyi düşünen Sultan Selim, Mekke emirinin, oğlu Ebû Nümey başkanlığında bir heyet göndererek itaatini bildirmesi üzerine bundan vazgeçerek Ebû Nümey’i çeşitli hediyelerle ve Şerif Berekât’ı Mekke Emirliği’ne tayin ettiği menşurla birlikte Mekke’ye göndermesiyle Haremeyn Osmanlı hakimiyetine girdi.<a href="mekke%20medine_split_046.html#footnote-1487-547" id="footnote-1487-547-backlink" name="footnote-1487-547-backlink">[547]</a></p>
		  </div>
<div class="calibre2" id="calibre_pb_54"/></body>
</html>