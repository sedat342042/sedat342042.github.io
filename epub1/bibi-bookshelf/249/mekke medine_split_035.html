<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<div class="calibre1">
				<h2 class="baslik2" id="calibre_toc_32">Mekke’nin İmarıyla İlgili Faaliyetler </h2>
				<p class="normal">Yerleşik hayatın başlamasından itibaren Ma’lât ve Mesfele olmak üzere iki ana bölümden oluşan Mekke, Abbasîler döneminde de bu özelliğini sürdürdü. Türkler’in Cennetü’l-Muallâ adını verdikleri şehrin mezarlığı yukarı mahalle olan Ma’lat’ta bulunuyordu. Kâbe merkezli olarak gerçekleşen bu yerleşmeden sonra çevreye yapılan evlerin arasından Kâbe’nin bulunduğu alana geçiş için çeşitli adların verildiği geçitler oluşmuştu. Mekke’deki siyasî ve toplumsal hayatın bütün fonksiyonlarının yerine getirildiği bir merkez olarak temayüz eden ve Hz. Ömer zamanında çevresi bir adam boyu duvarla çevrilerek kapalı hâle getirilen bu alana Mescid-i Harâm adı verilir. Mekke’de yapılan her türlü imar faaliyeti şehrin ortasında yer alan Mescid-i Harâm merkezli olarak tasarlanmış ve yapılan düzenlemeler buna göre gerçekleştirilmiştir. Bu bakımdan Mescid-i Harâm’ın bakım ve onarımı ile genişletilip güzelleştirilmesiyle ilgili olarak yapılan tüm faaliyetler Mekke’nin mimarî yapısıyla doğrudan ilgilidir.</p>
				<p class="normal">Mekke’de Harem-i Şerif’in çevresi dışında şehri kuşatan dağ eteklerinde yoğun bir iskân vardı. Mescid-i Harâm ve çevresinde yapılan düzenlemelerin ardından Harem-i Şerifin etrafında yoğunlaşmış çok sayıda meskenin yıkılarak arsalarının mescide dâhil edilmesi Mekke’nin dışa doğru genişlemesinde etkili oldu. Şehir merkezinden başlamak üzere Kâbe’den daha yüksek bina yapılmamasına özen gösteriliyordu. Hac ibadetinin gerçekleştiği Mescid-i Harâm, Arafat, Müzdelife ve Mina arasındaki ulaşımı daha kolay hâle getirmek için çeşitli tedbirler alındı.<a href="mekke%20medine_split_046.html#footnote-1487-569" id="footnote-1487-569-backlink" name="footnote-1487-569-backlink">[569]</a> Abbasî halifeleri Mu’tasım-Billah ve Mütevekkil-Alellah hac yerlerinin kandil ve meşalelerle aydınlatılmasına önem verdiler<a href="mekke%20medine_split_046.html#footnote-1487-570" id="footnote-1487-570-backlink" name="footnote-1487-570-backlink">[570]</a> ve bu uygulama kesintilere uğramakla birlikte sonraki dönemlerde de sürdü. </p>
				<p class="normal">Mekke’nin Batnı-Mekke’de birleşen üç girişi vardır. Bunlardan Kuaykıân ve Ömer dağları arasında bulunan batı girişi en önemlisi olup Mekke’ye 70 kilometrelik uzaklıktaki Cidde ile bağlantıyı sağlamaktadır. Kuzeyde Ma‘lât tarafındaki girişten Mina, Arafat ve Tâif, güneydeki Mesfele girişinden Yemen ile irtibat kurulmaktadır. Mekke’nin surlarında zaruret olmadıkça açılmayan kuzeyde Ma‘lât, güneyde Mesfele ve güneybatıda Şübeyke kapıları bulunuyordu.<a href="mekke%20medine_split_046.html#footnote-1487-571" id="footnote-1487-571-backlink" name="footnote-1487-571-backlink">[571]</a> Mekke’nin etrafının surlarla çevrilmesinin Muktedir-Billâh zamanına kadar götürüldüğü rivayetinin bulunduğunu kaydeden Takıyyüddin Fâsî bunun şehri çevrelediği konusuna şüpheyle yaklaşır.<a href="mekke%20medine_split_046.html#footnote-1487-572" id="footnote-1487-572-backlink" name="footnote-1487-572-backlink">[572]</a> Bu şüphenin sebebi Mekke’nin coğrafî yapısının o zamanın şartları içerisinde etrafının surlarla çevrilmesinin mümkün olmamasıyla ilgili olmalıdır. Bu bakımdan burada kastedilenin Mekke’nin girişilerine yaptırılan muhkem kale ve burçların olması kuvvetle muhtemeldir.<a href="mekke%20medine_split_046.html#footnote-1487-573" id="footnote-1487-573-backlink" name="footnote-1487-573-backlink">[573]</a> Nitekim bazı dönemlerde bu şekilde tahkim edilen girişlerdeki kapıları kapatmak suretiyle Mekke’ye girmek isteyenlerin engellendiği görülmektedir.<a href="mekke%20medine_split_046.html#footnote-1487-574" id="footnote-1487-574-backlink" name="footnote-1487-574-backlink">[574]</a> </p>
				<p class="normal">Mekke’nin çekirdeğini Harem-i Şerif’in çevresinde yoğunlaşan, bazılarının kuruluşu İslâm öncesine kadar giden semtler oluşturur. Mekke bu özelliğini Memlük döneminin sonuna kadar muhafaza etmiştir. Abbasîler’in ikinci yarısından itibaren Mekke’nin Cervel’den başlayarak Ma‘lât’a kadar uzanan tek bir ana caddesi vardı; mahallelerin bir kısmı ancak yüklü bir hayvanın geçebileceği kadar dar tutulmuş sokaklarında evler bitişik nizamda sıralanmıştı.<a href="mekke%20medine_split_046.html#footnote-1487-575" id="footnote-1487-575-backlink" name="footnote-1487-575-backlink">[575]</a> Gölge yoğunluğunun çok fazla olduğu bu sokaklarda Mekke’nin özellikle yaz aylarında artan çöl sıcağının etkisinin azaltılması hedeflenmişti. Mekke’de sokaklara açılan evlerin inşa tarzında iklim ve coğrafya şartları gözetilmiş, bilhassa sam yelinin meydana getirdiği sıcakların az hissedilmesi için gerekli düzenlemeler yapılmıştır.<a href="mekke%20medine_split_046.html#footnote-1487-576" id="footnote-1487-576-backlink" name="footnote-1487-576-backlink">[576]</a> Kuruluşundan itibaren Mekke şehir plânındaki değişimleri ve ev mimarisi hakkındaki bilgileri Fâkihî’nin (ö. 278/891-892 [?]) eserinden ayrıntılı olarak takip etmek mümkündür.<a href="mekke%20medine_split_046.html#footnote-1487-577" id="footnote-1487-577-backlink" name="footnote-1487-577-backlink">[577]</a> Fâkihî’den çok daha sonra yaşamış olan Takıyyüddin Fâsî’nin (ö. 1429) vermiş olduğu bilgiler dikkate alındığı zaman Mekke’nin şehir plânının çok fazla değişime uğramadığı ve evlerin mimarî tarzlarının aynı şekilde sürdüğü görülmektedir.<a href="mekke%20medine_split_046.html#footnote-1487-578" id="footnote-1487-578-backlink" name="footnote-1487-578-backlink">[578]</a> Bu bakımdan Mekke özellikle sivil mimarî açısından Abbasîler’den Osmanlılar’a kadar çok fazla değişime uğramamıştır.</p>
				<p class="normal">Mekke hakimiyeti ve buraya hizmet Müslüman hükümdarlar arasında büyük bir rekabete vesile olmuştur. Cahiliye döneminden beri devam eden bir gelenekle Mekke’ye hizmet, büyüklüğün ve liderliğin simgesi kabul ediliyordu. Hulefâ-yi Râşidîn döneminin sonları ve Emevîler döneminde Mekke’de daha önce yerleşimin olmadığı yerlere evler inşa edilerek şehir büyümeye ve gelişmeye başlamışsa da, Emevîler’in ikinci yarısında şehre yapılan yatırımlar büyük oranda azaldı. Abbasîler de Emevîler gibi kendilerine muhalefet eden Haremeyn şehirlerine yatırım yapma konusunda çok istekli davranmadılar.<a href="mekke%20medine_split_046.html#footnote-1487-579" id="footnote-1487-579-backlink" name="footnote-1487-579-backlink">[579]</a> Ancak her yıl düzenlenen hac törenleri, Haremeyn’e hakim olmak konusunda devletler arasında ortaya çıkan rekabet ve Mekke Şerifliği’nin kuruluşu buraya yatırım yapmayı zorunlu hâle getirmişti. </p>
				<p class="normal">Abbasîler döneminde Ebû Ca’fer el-Mansur, Muhammed el-Mehdî, Hârûnürreşîd, Mu’tasım-Billâh, Mu’tazid-Billâh gibi buraya özel önem veren halifeler sebebiyle, Suriye ve Mısır’dan getirilen usta ve malzeme desteğiyle Mescid-i Harâm merkezli olarak yeniden düzenlenen Mekke oluşturulan altyapı tesisleri, sosyal ve kültürel bina kompleksleriyle yeni bir çehre kazandı. Abbasîler’den sonra Mekke’nin fizikî yapısının gelişimine halifelerin dışında çeşitli devlet adamları da katkıda bulunuyorlardı.<a href="mekke%20medine_split_046.html#footnote-1487-580" id="footnote-1487-580-backlink" name="footnote-1487-580-backlink">[580]</a> Memlük sultanları da Mekke’ye gereken önemi vererek buradaki birçok yapıyı yenilediler ve egemenliklerinin son yüz yılı olan XV. yüzyıl boyunca çok sayıda büyük çaplı inşaat projeleri geliştirdiler.<a href="mekke%20medine_split_046.html#footnote-1487-581" id="footnote-1487-581-backlink" name="footnote-1487-581-backlink">[581]</a></p>
				<p class="normal">Mekke’nin coğrafî konumu itibarıyla sık sık maruz kaldığı sel baskınlarının yol açtığı zararın en aza indirilmesine yönelik tedbirler şehrin kentsel gelişimi bakımından önem arz eder. Nitekim Mekke’nin su baskınlarından gördüğü zararın en aza indirilmesine yönelik tedbirler şehirleşmesine paralel olarak artmıştır. Abbasîler devrinden itibaren sel yataklarının yolları değiştirilerek Kâbe ve Mescid-i Harâm’a gelebilecek zararların en aza indirilmesine çaba gösterildi. Başta salgın hastalıklar olmak üzere Mekke’ye çeşitli zararlar veren ve bazıları ölen şahısların adlarıyla anılması meşhur olan bu seller şehrin ortasında yer alan Kâbe için daima bir tehdit oluyordu. Abbasîler döneminde Mekke’ye gelen sellerden ikisi ciddî tahribat yapmıştır. 800 yılında Mekke’ye iki defa sel gelmişti. Bunlardan birisi Mescid-i Haram’da maddî hasara yol açmış, diğeri ise sadece maddî hasarla kalmamış gerisinde bazı izler bırakmıştır. Bu sel baskınına maruz kalan insanların vücutlarına hastalık, dilerine de bozukluk isabet etmişti. Bundan dolayı Mekkeliler bu sele “el-Muhabbil” adını vermişlerdi.<a href="mekke%20medine_split_046.html#footnote-1487-582" id="footnote-1487-582-backlink" name="footnote-1487-582-backlink">[582]</a> </p>
				<p class="normal">Halife Me’mûn zamanında gelen sellerden ikincisi Mekke’de ciddî anlamda hasar ve tahribata sebep olmuştu.<a href="mekke%20medine_split_046.html#footnote-1487-583" id="footnote-1487-583-backlink" name="footnote-1487-583-backlink">[583]</a> 824 Şubat’ında Mekke’yi basan sel Mescid-i Harâm’ı tamamen kaplamış, su seviyesi Hacerülesved’in hizasına kadar yükselmiş; Harem-i Şerif’in çevresinde 1000’den fazla evin yıkılmasına ve tavaf esnasında sele yakalanan 1000 civarında insanın ölümüne sebep olmuştu.<a href="mekke%20medine_split_046.html#footnote-1487-584" id="footnote-1487-584-backlink" name="footnote-1487-584-backlink">[584]</a> Selin akabinde Mekke’de hayat şartları zorlaşmış, fiyatlar artmış ve insanlar zarurî ihtiyaçlarını bile karşılayamaz hâle gelmiş ve Mekkeliler bu seneye “pahalılık yılı”<a href="mekke%20medine_split_046.html#footnote-1487-585" id="footnote-1487-585-backlink" name="footnote-1487-585-backlink">[585]</a> adını vermişlerdi. Mekke’de bulunan kadın-erkek herkes büyük bir iş bölümü yaparak Mescid-i Harâm’ı çamur ve topraktan temizlediler.<a href="mekke%20medine_split_046.html#footnote-1487-586" id="footnote-1487-586-backlink" name="footnote-1487-586-backlink">[586]</a> Mekke valisi olan Ubeydullah b. Hasen selin Mekke’de meydana getirdiği tahribatı Halife Me’mûn’a bildirdi. Bu konuyla ilgilenmesi için Mübarek et-Taberî’yi görevlendiren Me’mûn tarafından Mekke’ye gönderilen usta, malzeme ve para desteği sayesinde hasarlı evler tamir edildi, yıkılan bentler yeniden inşa edildi ve Mescid-i Harâm’ın zarar gören yerleri ıslah edilerek selin yaraları sarılmaya çalışıldı.<a href="mekke%20medine_split_046.html#footnote-1487-587" id="footnote-1487-587-backlink" name="footnote-1487-587-backlink">[587]</a> Bu esnada gerçekleştirilen faaliyetlerden sonra uzunca bir süre Mekke’ye gelen seller ciddî anlamda can ve mal kaybına sebep olmamıştı.<a href="mekke%20medine_split_046.html#footnote-1487-588" id="footnote-1487-588-backlink" name="footnote-1487-588-backlink">[588]</a> Çünkü bundan sonraki süreçte Mekke’nin çeşitli yerlerine yapılan setler ve Mescid-i Harâm’ın daha muhkem hâle getirilmiş olmasından dolayı gelen sel suları çok ciddî bir hasara yol açmamıştı.<a href="mekke%20medine_split_046.html#footnote-1487-589" id="footnote-1487-589-backlink" name="footnote-1487-589-backlink">[589]</a> </p>
				<p class="bibliyografya">Mekke Arap yarımadasında su kaynakları bakımından fakir olan yerleşim birimlerinin başında gelir. Kâbe’nin yapımıyla birlikte su ihtiyacını karşılamak için çeşitli kuyular açılmışsa da, Hz. İbrahim’in eşi Hacer ve oğlu İsmail’i Mekke’ye getirmesinden sonra bulunan zemzem suyu şehirdeki en önemli su kaynağı olma özelliğini tarih boyunca sürdürmüştür. İslâmiyet’ten sonra yeni kuyular kazılıp eskileri ıslah edilirken Mekke dışından borularla (kanallar) şehre su getirme çalışmaları yapılarak şehrin su sisteminde düzenlemeler yapılmıştır. Devraldıkları mirası aynen koruyan Abbasîler döneminde yerli halkın ve hac mevsimlerinde gelenlerin su sıkıntısı çekmemesi için mevcut kuyular ıslah edilerek yenileri ilâve edilmiştir.<a href="mekke%20medine_split_046.html#footnote-1487-590" id="footnote-1487-590-backlink" name="footnote-1487-590-backlink">[590]</a> Ayrıca zemzem kuyusunun daha verimli olarak kullanılmasını sağlayacak çeşitli tedbirler alınmıştır.<a href="mekke%20medine_split_046.html#footnote-1487-591" id="footnote-1487-591-backlink" name="footnote-1487-591-backlink">[591]</a> Bazı yıllar özellikle kuraklıktan dolayı hac mevsimlerinde mevcut kaynaklar yetmiyor ve bunun en pratik sonucu su fiyatlarının yükselmesi şeklinde tezahür ediyordu.<a href="mekke%20medine_split_046.html#footnote-1487-592" id="footnote-1487-592-backlink" name="footnote-1487-592-backlink">[592]</a> 245 (859-860) yılında Mekke’de su sıkıntısı o seviyeye ulaşmıştı ki, bir tulum su 80 dirheme satın alınabiliyordu.<a href="mekke%20medine_split_046.html#footnote-1487-593" id="footnote-1487-593-backlink" name="footnote-1487-593-backlink">[593]</a> Halbuki Mekke’de bir tulum suyun en yüksek fiyatı hac mevsiminde 10, bunun dışında 6 dirhemi geçmiyordu.<a href="mekke%20medine_split_046.html#footnote-1487-594" id="footnote-1487-594-backlink" name="footnote-1487-594-backlink">[594]</a> </p>
				<p class="bibliyografya">Mekke’deki su yatırımlarında Hârûnürreşîd’in eşi Zübeyde Hanım’ın ayrı bir yeri vardır. 210’da (825-826) başlayıp 213’te (828-829) tamamlanan 1.700.000 miskal altın harcanarak Tâif yolu üzerindeki Tâd dağının eteğinden çıkarılan su Arafat’a indirilerek burada oluşturulan bir havuz vasıtasıyla çevreye taksim edilmiş, kalan su ise kurşun kullanılarak yapılan kanallar vasıtasıyla Mekke’ye ulaştırılmıştır ki,<span> </span>bu su Aynizübeyde adıyla meşhur olmuştur.<a href="mekke%20medine_split_046.html#footnote-1487-595" id="footnote-1487-595-backlink" name="footnote-1487-595-backlink">[595]</a> Huneyn vadisinden itibaren suyolu için ciddî ödemelerle bazı kamulaştırmalar yapılan, Bağdat’tan gelen mühendislerden teknik destek almak suretiyle tamamlanan bu Aynizübeyde Mekke’ye uzun yıllar hizmet vermiştir.<a href="mekke%20medine_split_046.html#footnote-1487-596" id="footnote-1487-596-backlink" name="footnote-1487-596-backlink">[596]</a> Çeşitli dönemlerde tahrip olan bu tesisat birçok kere tamir edilerek yenilenmiş X. yüzyıldan itibaren genellikle her otuz yılda periyodik olarak bakımı yapılmış ve sellerle dolan kanallar temizlenerek genişletilmek suretiyle yeni kaynaklar ilâve edilmiştir. Aynizübeyde’yi tamir ve ıslah eden emir ve sultanlar arasında Emir Çoban, Mekke emiri Hasan b. Aclân, Memlükler’den Emir Ebü’n-Nasr Mahmud, Sultan Kayıtbay ve Sultan Kansu Gavri sayılabilir.<a href="mekke%20medine_split_046.html#footnote-1487-597" id="footnote-1487-597-backlink" name="footnote-1487-597-backlink">[597]</a> </p>
				<p class="bibliyografya">Mekke’nin su ihtiyacının karşılanması için sonraki dönemlerde de faaliyetler sürdürülmüştür. İlhanlılar’dan Ebû Said Bahadır Han’ın veziri Emîr Çoban, büyük kuraklığın yaşandığı 1326 yılında, Huneyn tarafında Aynibâzân denilen suyu dört aylık bir çalışmadan sonra elli bin dinar harcayarak Mekke’ye getirtmişti.<a href="mekke%20medine_split_046.html#footnote-1487-598" id="footnote-1487-598-backlink" name="footnote-1487-598-backlink">[598]</a> Emîr Çoban’ın su kaynağından Mekkeliler’in düzenli olarak istifade etmelerini temin maksadıyla periyodik bakımı için maddî kaynak oluşturmayı da ihmal etmemiş olması dikkat çeken bir husustur.<a href="mekke%20medine_split_046.html#footnote-1487-599" id="footnote-1487-599-backlink" name="footnote-1487-599-backlink">[599]</a> Mısır sultanları bundan hoşlanmamakla beraber olumsuz bir tepki sergilememişler, döşenen boru hattının yanına yeni bir hat ilâve ettirmeyi de ihmal etmemişlerdi.<a href="mekke%20medine_split_046.html#footnote-1487-600" id="footnote-1487-600-backlink" name="footnote-1487-600-backlink">[600]</a> Aynibâzân Mekke’de büyük bolluğa sebep olmuş, meyve ve sebze bahçelerinin sulanmasına dahi imkân vermişti.<a href="mekke%20medine_split_046.html#footnote-1487-601" id="footnote-1487-601-backlink" name="footnote-1487-601-backlink">[601]</a> </p>
				<p class="bibliyografya">Özellikle su konusunda yapılan düzenlemeler sadece harem bölgesiyle sınırlı kalmıyor, başta Arafat olmak üzere harem dışında yeni su kaynakları oluşturuluyordu.<a href="mekke%20medine_split_046.html#footnote-1487-602" id="footnote-1487-602-backlink" name="footnote-1487-602-backlink">[602]</a> Mekke’de çeşitli imar faaliyetlerinde bulunan Zengîler’in ünlü veziri Cemâleddin el-İsfahânî Arafat’a bir su hattı döşetmişti.<a href="mekke%20medine_split_046.html#footnote-1487-603" id="footnote-1487-603-backlink" name="footnote-1487-603-backlink">[603]</a> Arafat’a ilk kez su sarnıçları yaptırarak getirdiği suyu hizmete sunan Begteginliler’in son hükümdarı Muzafferüddin Kökböri’nin de Mekke’de pek çok hayratı vardı.<a href="mekke%20medine_split_046.html#footnote-1487-604" id="footnote-1487-604-backlink" name="footnote-1487-604-backlink">[604]</a></p>
				<p class="bibliyografya">Mekke’de özellikle hac mevsimlerinde temizlik ihtiyaçlarının giderileceği mekânlara ihtiyaç artıyordu. Fâkihî, Abbasîler döneminde Mekke’de on altı adet hamamın bulunduğunu kaydeder.<a href="mekke%20medine_split_046.html#footnote-1487-605" id="footnote-1487-605-backlink" name="footnote-1487-605-backlink">[605]</a> Zaman içerisinde Mekke’de temizlik ihtiyaçlarının giderildiği mekânların sayısında bir azalma dikkat çekmektedir. Nitekim Takıyyüddin Fâsî, Memlükler devrinde Mekke’de biri hanımlara ait sekiz adet umumi hamamın bulunduğunu, bunlardan birinin kullanılmadığını kaydederek bu hususu teyit etmektedir.<a href="mekke%20medine_split_046.html#footnote-1487-606" id="footnote-1487-606-backlink" name="footnote-1487-606-backlink">[606]</a> </p>
				<p class="bibliyografya">Mekke’ye ilk hastane Abbasîler zamanında yapıldı. Mescid-i Harâm’ın kuzeyinde Abbasî Halifesi Müstansır-Billâh tarafından yaptırılan, 1358 ve 1413’te tamir ettirilen bîmâristanın vakfiyesi 1231 tarihlidir.<a href="mekke%20medine_split_046.html#footnote-1487-607" id="footnote-1487-607-backlink" name="footnote-1487-607-backlink">[607]</a> 1413 yılında Hasan b. Aclân tarafından tamirattan sonra hastanenin Mekke halkı ve hac için gelenlerin daha çok faydalanacakları bir hâle getirilmiş olduğu görülür.<a href="mekke%20medine_split_046.html#footnote-1487-608" id="footnote-1487-608-backlink" name="footnote-1487-608-backlink">[608]</a> </p>
				<p class="normal">Mekke’de Abbasîler döneminden itibaren hac mevsimlerinde ziyaret için gelenlerle burada mücâvir olanların ikamet etmeleri için bazı evler inşa edilmeye başlandı.<a href="mekke%20medine_split_046.html#footnote-1487-609" id="footnote-1487-609-backlink" name="footnote-1487-609-backlink">[609]</a> Daha sonra ribât adıyla yaygınlaşan Mekke’de ilmî ve fikrî hayatın gelişmesine de büyük katkısı olan bu yapıların sayısı Eyyûbîler ve Memlükler devrinde arttı. Eyyûbî ve Memlük devlet adamları ile şerifler ve özellikle de hükümdar eşleri Mekke’de bazı evleri satın alarak ribât hâline getirerek hac mevsimlerinde dışarıdan gelenlerin ve burada mücâvir olanların hizmetine sunmaya büyük önem veriyorlardı.<a href="mekke%20medine_split_046.html#footnote-1487-610" id="footnote-1487-610-backlink" name="footnote-1487-610-backlink">[610]</a> Bunlar içerisinde sonraki dönemlerdeki kültürel işlevleri açısından 578’de (1182-1183) Anadolu Selçuklu Sultanı II. Kılıçarslan ve 579’da (1183-1184) Abbasî Halifesi Nâsır-Lidînillâh’ın annesi Zümrüt Hatun tarafından yaptırılarak giderleri için çeşitli vakıfların oluşturulduğu iki ribat özellikle zikredilmelidir.<a href="mekke%20medine_split_046.html#footnote-1487-611" id="footnote-1487-611-backlink" name="footnote-1487-611-backlink">[611]</a> </p>
				<p class="normal">Ayrıca Mekke’de bulunan ve her biri İslâm’ın ilk dönemini hatırlatan önemli ziyaret yerlerinin bakım ve onarımları yapılarak korunmasına da önem veriliyor ve bunlar Mekke’nin fizikî yapısının tamamlayıcı unsurları olarak görülüyordu. Hârûnürreşîd’in annesi Hayzürân, Hz. Muhammed’in doğduğu evi tamir ettirerek mescide çevirmiş ve eşinin kendisine bağışladığı Dârülerkam’ı da yeniletmişti.<a href="mekke%20medine_split_046.html#footnote-1487-612" id="footnote-1487-612-backlink" name="footnote-1487-612-backlink">[612]</a> Mescid-i Hayf, Mescid-i Müzdelife, Mescidü’l-bey’a, Mescidürrâye, Mescid-i Âişe, Hz. Ebû Bekir’in evi, Hz. Ali’nin doğduğu ev, korunmasına önem verilen mekânlardan bazılarıydı.<a href="mekke%20medine_split_046.html#footnote-1487-613" id="footnote-1487-613-backlink" name="footnote-1487-613-backlink">[613]</a> </p>
				<p class="normal">Mekke’de korunmasına önem verilen bir diğer mekân şehrin kabristanı olan Cennetü’l-Muallâ idi. Başta Hz. Hatice olmak üzere bazı meşhur şahsiyetlerin kabirleri üzerine kubbe yapılarak diğerlerinden ayırt edilmesi sağlanmıştı.<a href="mekke%20medine_split_046.html#footnote-1487-614" id="footnote-1487-614-backlink" name="footnote-1487-614-backlink">[614]</a> Hz. Hatice’nin kabrinin 729 (1328-1329) yılına kadar bilinmediği ve bu tarihte ortaya çıkarılarak türbe hâline getirildiği ve türbedar görevlendirildiği haber verilmektedir.<a href="mekke%20medine_split_046.html#footnote-1487-615" id="footnote-1487-615-backlink" name="footnote-1487-615-backlink">[615]</a> Evliya Çelebi’nin kaydettiği<a href="mekke%20medine_split_046.html#footnote-1487-616" id="footnote-1487-616-backlink" name="footnote-1487-616-backlink">[616]</a> Cennetü’l-Muallâ’daki yetmiş beş adet kubbeli mezarın önemli bir kısmının Osmanlı öncesine ait olduğu burada belirtilmelidir. Memlükler’in son dönemi Mekke’si hakkında en mevsuk bilgilerin bize ulaşmasını sağlayan Kutbeddin Nehrevâlî (ö. 1582) bunların bir kısmına eserinde işaret etmektedir.<a href="mekke%20medine_split_046.html#footnote-1487-617" id="footnote-1487-617-backlink" name="footnote-1487-617-backlink">[617]</a> Ayrıca bazı kimseler de vefat ettikleri zaman Mekke’deki Cennetü’l-Muallâ’ya defnedilmeyi vasiyet ediyorlar<a href="mekke%20medine_split_046.html#footnote-1487-618" id="footnote-1487-618-backlink" name="footnote-1487-618-backlink">[618]</a> ve çoğu kere bu vasiyetleri yerine getiriliyordu.<a href="mekke%20medine_split_046.html#footnote-1487-619" id="footnote-1487-619-backlink" name="footnote-1487-619-backlink">[619]</a> </p>
		  </div>
<div class="calibre2" id="calibre_pb_61"/></body>
</html>