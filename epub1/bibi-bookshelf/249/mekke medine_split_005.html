<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<div class="calibre1">
				<h1 class="baslik1" id="calibre_toc_3">GİRİŞ</h1>
				<p class="bibliyografya">Mekke-Medine Tarihinin Kaynakları</p>
				<p class="bibliyografya">Kuruluşu Kâbe’nin yapımıyla eş zamanlı olan Mekke ile hicretten sonra yapılan düzenlemelerle yeni bir medeniyet merkezi olarak temayüz eden Medine şehirleri, sadece bulundukları Arap yarımadasında değil İslâm tarihi açısından da büyük öneme haizdirler. Bu bakımdan ortaçağda Müslümanların yaşadığı diğer şehirlere göre Haremeyn’in tarihî kaynakları ve literatürü oldukça geniş bir alana yayılmıştır. Mekke ve Medine’nin kutsallıklarının yanında her yıl İslâm dünyasının çeşitli bölgelerinden hac ve umre için gelenler tarafından ziyaret edilmesi tarih malzemesini zenginleştiren diğer bir etken olmuştur. Hilâfet merkezinin nakledilmesinden sonra Haremeyn’in İslâm dünyasında kültürel alanda belirleyicilik özelliğinin ortaya çıkması bu malzemeyi genişleten bir diğer etkendir. </p>
				<p class="bibliyografya">Öbür yandan İslâm dünyasında kurulan devletlerin Mekke ve Medine’ye hakim olmak istemeleri ve bu iki şehre yatırım yapmayı bir perestij vasıtası olarak görmeleri, merkezî otoritelere uzaklıklarına rağmen ciddî bir siyasî geçmişe sahip olmaları Haremeyn tarih yazımında erken dönemden itibaren zengin bir malzemenin oluşmasına zemin hazırlamıştır. Mekke ve Medine’nin Müslümanlar nazarındaki kutsiyeti güzel sanatlara da yansımış; Mescid-i Harâm ve Mescid-i Nebevî’ye odaklı Haremeyn tasvirleri daha çok dinî mimarînin bir parçası olarak Mekke ve Medine dışındaki eserlerde yer almıştır. Özellikle Memlükler’in son dönemlerinden itibaren Mekke ve Medine tasvirleri hat sanatı ile de birleştirilerek evlere asılmış ve bu dönemde çok yaygın olmamakla birlikte Haremeyn minyatürleri ve gravürleri ortaya çıkmaya başlamıştır. Zaman içerisinde Haremeyn tasvirleri Mekke ve Medine’de şehirciliğin gelişimini takip edecek bir zenginliğe ulaşmıştır.</p>
				<p class="bibliyografya">Ortaçağda şehir tarihine dair ilk eserler, İslâm kültürü içerisinde tarihî mahiyetleri ve bazı önemli kişilerin yaşadıkları yer olması itibarıyla, şehirlerin faziletleriyle ilgili olarak kaleme alınmıştır. Bu konuda haklarında en çok eser yazılan şehirler de tabiî olarak İslâm medeniyeti içerisindeki önemli yerleri sebebiyle Mekke, Medine ve Kudüs olmuştur. Mekke ve Medine’nin faziletini anlatan bu eserlerde bu şehirlerin tarihi ve topografyasına ait bilgiler de yer alır. Mekke tarihiyle ilgili bugün mevcut en eski metin olan ve Hasan-ı Basrî (ö. 728) tarafından kaleme alınan <span class="ideitalik">Fezâ’ilü Mekke ve’s-Sekeni fîhâ</span> (nşr. S. M. el-Ânî, Kuveyt 1986), şehirlerin faziletiyle ilgili günümüze ulaşan ilk eserlerdendir. Sonraki dönemlerde Mekke ve Medine ile ilgili örneklerine bol miktarda rastlanan bu türden eserler, Haremeyn’in erken dönemine ait bazı bilgileri muhafaza etmesi bakımından da önemlidir. </p>
				<p class="bibliyografya">Ayrıca hac yolculuğunu ve Mekke ve Medine’de gerçekleşen hac ibadetinin çeşitli safhalarını anlatan “hac rehberi” niteliğindeki eserlerin yanında, Türk edebiyatında genellikle “menâsik-i hac” ve “menâzil-i hac” adlarıyla anılan yer yer manzum bölümlerle bu şehirlerin tarihi, coğrafyası ve fazileti hakkında şiir ve kasidelerin de bulunduğu eserler kaleme alınmıştır. Anadolu sahasında hazırlanmış ilk eserlerden olan Ahmed Fakih’in <span class="ideitalik">Kitâbü Evsâfı Mesâcidi’ş-Şerîfe</span>’sinde (nşr. H. Mazıoğlu, Ankara 1974) Mekke ile Medine’nin yanında Kudüs’e genişçe yer verilir. İbnü’l-Cevzî’nin (ö. 1201) <span class="ideitalik">Müsîrü’s-Sâkin ilâ Eşrefi’l-Emâkin</span> (nşr. Merzûk A. İbrahim, Riyad 1995) ile Muhibbüddin et-Taberî’nin (ö. 1295), <span class="ideitalik">el-Kırâ li-Kāsıdi Ümmi’l-Kurâ ve Sevâbü Zâlik</span> (nşr. Mustafa es-Sekkā, Kahire 1970) adlı eserleri ise Mekke ve Medine’yi tanıtmanın yanında hac ibadetinin fıkhî tarafıyla hikmetinin de ele alındığı hac rehberi niteliğindeki eserlerin erken döneme ait en güzel örneklerindendir. Bu türden eserlere, Mekke ve Medine tarihini birlikte ele alan Haremeyn şehirlerinden çok Mescid-i Harâm ve Mescid-i Nebevî’yi merkeze alan bir anlatım tarzının benimsenmiş olduğu İbnü’z-Ziyâ’nın <span class="ideitalik">Târîhu Mekkete’l-Müşerrefe ve’l-Mescidi’l-Harâm ve’l-Medîneti’ş-Şerîfe ve’l-Kabri’ş-Şerîf</span> ile Hasan el-Uceymî’nin <span class="ideitalik">Tarîhu Mekke ve’l-Medîne ve Beytü’l-Makdis</span> adlı çalışmaları ilâve edilebilir. </p>
				<p class="bibliyografya">Bunun yanında, Haremeyn tarih yazımında Hz. Muhammed’in Vedâ Haccı (İbn Hazm, <span class="ideitalik">Haccetü’l-Veda’</span>, nşr. Memdûh Hakkı, Beyrut 1966), hac menasikinin fıkhî tarafının ağırlıklı olarak ele alındığı (Nevevî, <span class="ideitalik">el-Îzâh fî Menasiki’l-Hac</span>, Beyrut 1994; İbn Kayyim el-Cevzî, <span class="ideitalik">Menasikü’l-Hac ve’l-Umre</span>, nşr. M. Hüseyin Afîfî, 1980; İbn Cemâa’, İzzeddin, <span class="ideitalik">Hidâyetü’s-Sâlik ila Mezâhibi’l-Erba’a fi’l-Menasik</span>, N. Itr, Beyrut 1994 gibi) eserlerin yanında hac konusuna tahsis edilmiş eserler de kaleme alınmıştır. Bu eserlerde ağırlıklı olarak Mekke konusu işlenmekle birlikte Medine Haremi, Mescid-i-Nebevî ve Hz. Muhammed’in kabriyle ilgili bilgiler başta olmak üzere Medine’den de sıkça bahsedilir. Hac konusunu ele alan eserler içerisinde, Abdurrrahman b. Muhammed el-Cezîrî’nin <span class="ideitalik">Dürerü’l-Ferâidi’l-Muazzama fî Ahbâri’l-Hac ve Tarîki Mekkete’l-Mu’azzama</span> (nşr. Muhammed H. İsmail, Beyrut 2002) adlı eserinin ayrı bir yeri vardır. XVI. yüzyılın ikinci yarısına kadar yazılan hac ile ilgili kitapların en gelişmişi olan bu eserde; dört halife döneminden 972 (1564-1565) yılına kadar hac emirliği, hac kervanları, hac yolları, menziller ve bu menzillerde yaşayanlar ve Mekke ile Medine’ye hizmet edenler hakkında ayrıntılı bilgiler yer alır. Ömrünün önemli bir kısmını Mısır’da geçiren el-Cezîrî’nin eseri Mısır’daki Türkler ve hakimiyetleri hakkında bilgi vermesi bakımından da ayrıca önemlidir. el-Cezîrî’nin eserinin Takıyyüddin Makrizî (ö. 1442) tarafından kaleme alınmış olan <span class="ideitalik">ez-Zehebü’l-Mesbûk fî Zikri men Hacce mine’l-Hulefâ’i ve’l-Mülûk </span>(nşr. Cemaleddin eş-Şeyyâl, Kahire 1955) adlı eserinin zikredilen konular ilâve edilerek geliştirilmiş şekli olması kuvvetle muhtemeldir. Eserini hac emirliği görevini üstlenenlere tahsis eden Ahmed er-Reşîdî’nin <span class="ideitalik">Hüsnü’s-Safâ ve’l-İbtihâc bi-Zikri men Vülliye İmârete’l-Hac</span> (nşr. Leylâ Abdüllatif Ahmed, Kahire 1980) adlı eseri de bu bağlamda zikredilmesi gerekenlerdendir. </p>
				<p class="bibliyografya">Ortaçağ İslâm dünyasında şehir tarihi çalışmaları tarih yazıcılığındaki gelişmelere paralel olarak gelişmiştir. Bu bağlamda şehir tarihi olarak nitelendirilebilecek günümüze tamamı ulaşmış eserlerin başında Ebü’l-Velîd el-Ezrakî’nin (ö. 864 [?]) <span class="ideitalik">Ahbâru Mekke ve mâ Câ’e fîhâ mine’l-Âsâr</span> (nşr. R. S. Melhas, I-II, Mekke 1994) adlı eseri gelir. Mekke ile Kâbe’nin tarihinin iç içe olduğunu dikkate alan Ezrakî eserinde Mekke’nin yerleşim plânı ve topografik yapısıyla Kâbe hakkında geniş bilgi verir. IX. yüzyılda Mekke’deki yapıların kitabelerini de kaydetmiş olması Ezrakî’nin eserinin önemini artıran etkenlerin başında gelmektedir. Mekke tarihiyle ilgili kendisinden önceki bütün rivayetleri toplamaya çalışan Ezrakî’nin eseri gerek plân ve gerekse üslup bakımından Mekke’yle ilgili sonraki dönemde yazılan eserlerin birinci elden kaynağı olmuştur.<a href="mekke%20medine_split_045.html#footnote-1487-1" id="footnote-1487-1-backlink" name="footnote-1487-1-backlink">[1]</a></p>
				<p class="bibliyografya">IX. yüzyıldan günümüze intikal eden bir başka önemli eser de Fâkihî’nin (ö. 278/891-92 [?]) <span class="ideitalik">Ahbâru Mekke fî Kadîmi’d-Dehr ve Hadîsih</span> (nşr. Abdülmelik b. A. b. Dehîş, I-V, Mekke 1986-1987) adlı kitabıdır. Mekke tarihini ayrıntılı biçimde ele alan Fâkihî, Ezrakî’nin aksine eserini bölümlere ayırmamış ve muhaddislerin metodunu takip ederek ilgili konu başlığı altında bütün rivayet ve haberleri nakletmiştir. Mahallî tarih yazımının günümüze ulaşan ilk önemli örneklerinden olan bu iki eser, aynı zamanda tarih ve hadis üslubunda aynı bilgilerin farklı metodlarla nasıl aktarıldığını görmek bakımından da önem arz etmektedir. </p>
				<p class="bibliyografya">Mekke tarihi hakkında yazılan eserler, Ezrakî ve Fakihî’den sonra uzun süre kesintiye uğramış veya yazılan eserler bize ulaşmamıştır. Nitekim geçen altı asırlık bir sürede Ezrakî’yi örnek alarak bir eserin yazılmamasına Mekke tarihi ve kültürüyle ilgili çeşitli eserler kaleme alan Takıyyüddin el-Fâsî (ö. 1429) tarafından dikkat çekilmektedir.<a href="mekke%20medine_split_045.html#footnote-1487-2" id="footnote-1487-2-backlink" name="footnote-1487-2-backlink">[2]</a> Ezrakî ve Fakihî’den sonra Mekke tarihiyle ilgili en önemli eser, <span class="ideitalik">Şifâü’l-Garâm bi-Ahbâri’l-Beledi’l-Harâm</span> (nşr. Ö. A. Tedmürî, I-II, Beyrut 1985) adıyla Fâsî tarafından kaleme alınmıştır. Bu eserini telif ederken Fakihî ve Ezrakî’nin geleneğini sürdüren, müşahedelerinin yanında yazılı ve sözlü kültürden, vakfiyelerden ve kitâbelerden istifade eden Fâsî, Makrizî ve İbn Hacer’in övgüsüne mazhar olmuş ve Hicaz bölgesinde benzeri bulunmayan bir bilgi hazinesi olarak nitelendirilmiştir.<a href="mekke%20medine_split_045.html#footnote-1487-3" id="footnote-1487-3-backlink" name="footnote-1487-3-backlink">[3]</a> Fâsî bu övgüleri hak ettiğinin bir göstergesi olarak <span class="ideitalik">el-İkdü’s-Semîn fî Târîhi’l-Beledi’l-Emîn</span> (nşr. M. A. Atâ, I-VI, Beyrut 1998) adlı idareci, bilgin, edip, şâir vb. şahsiyetler hakkında yazılmış geniş ansiklopedik eseri de telif etmiştir. Ortaçağda yazılan şehir tarihlerinin önemli özelliklerinden biri olan, şehirle doğrudan veya dolaylı ilgisi olan şahısların biyografilerini anlatma geleneğini sürdüren bu eserin başında Mekke ve Kâbe tarihi ve kültürüyle ilgili bilgilerin yanında Hz. Muhammed’in hayatını anlatan siyer kısmı da yer almaktadır. Kişilerin biyografisi alfabetik olarak verilmekle birlikte ilk olarak Ahmed ve Muhammed isimleri öne alınmıştır. Fâsî’nin Mekke tarihiyle ilgili olarak kaleme aldığı eserler bunlardan ibaret değildir. Takıyyüddin el-Fâsî, Abbasî halifeleriyle Mekke şeriflerinin biyografilerini anlatarak siyasî ve idarî tarihini ele aldığı <span class="ideitalik">el-Mukni´ min Ahbâri’l-Mülûk ve’l-Hulefâ ve Vülâti Mekkete’ş-Şürefâ</span> (Dımaşk 1406/1986), zamanında Mekke ile Medine’yi bütünleştiren anlayışı benimsediğini gösteren Medine’nin fazileti ve Hz. Muhammed’in kabrini ziyaret adabı ile önemini anlattığı <span class="ideitalik">er-Rızâ ve’l-Kabûl fî Fezâili’l-Medine ve Ziyâreti’r-Resûl</span> (Mekke 1314) gibi eserlerin yanında Mekke tarihi ve ricaline ait risale ve kitaplardan başka ihtisar ve zeyiller de kaleme almıştır.<a href="mekke%20medine_split_045.html#footnote-1487-4" id="footnote-1487-4-backlink" name="footnote-1487-4-backlink">[4]</a></p>
				<p class="bibliyografya">XV-XVI. yüzyıllar Mekke’sinin ilim ve fikir hayatında önemli bir mevkiye sahip olan İbn Fehd ailesi mensupları tarafından, Mekke tarihi ve ricaline dair çok sayıda çalışma yapılmıştır. Bunlar içerisinde Necmeddin İbn Fehd (ö. 1480) tarafından telif edilen <span class="ideitalik">İthâfü’l-Verâ bi-Ahbâri Ümmi’l-Kurâ</span> (nşr. F. M. Şeltût, I-V, Mekke 1983) ilk sırada yer alır. Yıl esasına göre düzenlenmiş bir kronik olan bu eser özellikle müellifin bizzat şahit olduğu olayları kayıt altına alması ve Takıyyüddin el-Fâsî’nin Mekke tarihiyle ilgili çalışmalarında yer almayan bilgileri ihtiva etmesi bakımından önemlidir. İbn Hacer, Sehâvî ve Ebû Abdullah b. Nâsırüddin gibi bilginler tarafından özellikle tarih ilminde otorite sayılan Necmeddin İbn Fehd’in, Takıyyüddin el-Fâsî’nin <span class="ideitalik">İkdü’s-Semîn</span> adlı eserine yazdığı zeyil başta olmak üzere Mekke tarihi ve ricaliyle ilgili çeşitli çalışmaları vardır.<a href="mekke%20medine_split_045.html#footnote-1487-5" id="footnote-1487-5-backlink" name="footnote-1487-5-backlink">[5]</a> </p>
				<p class="bibliyografya">İbn Fehd ailesi içinde Necmeddin İbn Fehd’in başlattığı çalışmalara en önemli katkı oğlu İzzeddin İbn Fehd (ö. 1516) tarafından yapılmıştır. İzzeddin İbn Fehd tarafından telif edilen <span class="ideitalik">Gāyetü’l-Merâm bi-Ahbâri Saltanati’l-Beledi’l-Harâm</span> (nşr. F. M. Şeltût, I-III, Mekke 1986) adlı eserde, Mekke’nin fethinden (11 Ocak 630) 1515 Ağustosuna kadar burada görev yapan vali, emir ve şeriflerin biyografilerini ele alınmaktadır. Mekke tarih yazımıyla ilgili bir çalışma yapan Muhammed Habîb el-Hîle kitabın tamamının İzzeddin İbn Fehd’e ait olmadığını, babası Necmeddin İbn Fehd’in <span class="ideitalik">Bugyetü’l-Merâm bi-Ahbâri Vülâti’l-Beledi’l-Harâm</span> adlı tamamlanmayan çalışmasından önemli ölçüde nakiller yaptığını ve eserin adında yer alan “bugye” ve “vülât” kelimelerini “gāyet” ve “saltanat” şeklinde değiştirerek esere sahiplendiğini kaydeder.<a href="mekke%20medine_split_045.html#footnote-1487-6" id="footnote-1487-6-backlink" name="footnote-1487-6-backlink">[6]</a> Medine tarihçisi Semhûdî başta olmak üzere döneminin pek çok aliminden icazet alan İzzeddin İbn Fehd babasının <span class="ideitalik">İthâfü’l-Verâ</span> adlı eserine yazdığı zeylin (<span class="ideitalik">Bülûgu’l-Kurâ fî Zeyli İthâfi’l-Verâ bi-Ahbâri Ümmi’l-Kurâ</span>) yanında Mekke tarihi ve kültürüyle ilgili çeşitli çalışmalar da yapmıştır.<a href="mekke%20medine_split_045.html#footnote-1487-7" id="footnote-1487-7-backlink" name="footnote-1487-7-backlink">[7]</a> </p>
				<p class="bibliyografya">İzzeddin İbn Fehd’den sonra Mekke tarih ve kültürüyle ilgili çalışmalar, oğlu Muhibbüddin İbn Fehd (ö. 1547) tarafından sürdürülmeye çalışılmıştır. Muhibbüddin İbn Fehd’in tarih alanında en önemli çalışması babası İzzeddin İbn Fehd’in <span class="ideitalik">Bülûgu’l-Kurâ</span>’sına yazdığı <span class="ideitalik">Neylü’l-Münâ bi-zeyli Bülûgu’l-Kurâ li-Tekmileti İthâfi’l-Verâ</span> adlı zeyildir. 1517 Aralık ayından 1542 Eylül ayına kadar Mekke’deki siyasî ve sosyal olayların kronolojik olarak anlatıldığı bu eserde Muhibbüddin İbn Fehd, Mekke’nin Osmanlı idaresine geçişini müşahedelerine dayalı olarak anlatmaktadır. Kaynaklarda çok çeşitli alanlarda eserlerinden bahsedilen Muhibbüddin İbn Fehd’in çalışmaları içerisinde, 3 Ağustos 1522 tarihinde Bursa’da tamamlayarak Kanûnî Sultan Süleyman’a ithaf ettiği Osmanlı tarihinin ele alındığı <span class="ideitalik">el-Cevâhiru’l-hisân fî Menâkkıbi’s-Sultan Süleymân b. Osmân</span> adlı eserle; Mekke’deki Fâsî, Taberî, Abdülkavî, Buhârî ve Tabâtabâî sülalelerine dair bilgi verilen ve bunların soylarının Âl-i Fâtıma’dan gelip gelmediği hususunun ele alındığı <span class="ideitalik">el-Kavlü’l-mütelif fî Nisbeti’l-hamseti’l-büyût ile’ş-Şeref</span> adlı çalışmaları önemlidir.<a href="mekke%20medine_split_045.html#footnote-1487-8" id="footnote-1487-8-backlink" name="footnote-1487-8-backlink">[8]</a> </p>
				<p class="bibliyografya">Haremeyn tarihçiliğinin önemli simalarından birisi de Kutbüddin en-Nehrevâlî’dir (ö. 1582). Türkçe bildiği için Mekke’ye gelen Osmanlı devlet adamlarına rehberlik görevi üstlenen Nehrevâlî’nin kaleme aldığı eserlerin bir kısmı, 1552 yılındaki yangında zayi olmuştur. Nehrevâlî’nin Sultan III. Murad’a takdim ettiği, Mekke’deki önemli mekânlar ile Mescid-i Harâm’ın çeşitli dönemlerde geçirdiği tamirlerin yanı sıra Abbasîler, Memlükler ve Osmanlılar olmak üzere Mekke’ye hakim olan devletlerin tarihlerinden bazı kesitleri anlattığı <span class="ideitalik">el-İ’lâm bi-A’lâmi Beytillâhi (Beledillâhi)’l-Harâm</span> adlı eseri Osmanlılar’ın Haremeyn’e yaptıkları hizmetleri anlatan günümüze ulaşan en önemli çalışmasıdır. Medine’nin tarihinden özellikle de erken dönem olaylarının ele alındığı <span class="ideitalik">Târîhu’l-Medîne</span> ile Mekke’den Medine’ye oradan Suriye ve Anadolu üzerinden İstanbul’a yapılan seyahatlerin anlatıldığı <span class="ideitalik">el-Fevâidü’s-Seniyye fi’r-Rihleti’l-Medeniyye ve’r-Rûmiyye</span> adlı eserler Nehrevâlî’nin dikkati çeken diğer önemli çalışmalarıdır.<a href="mekke%20medine_split_045.html#footnote-1487-9" id="footnote-1487-9-backlink" name="footnote-1487-9-backlink">[9]</a></p>
				<p class="bibliyografya">Mekke’de XIV-XVI. yüzyıllarda şehir bürokrasisinde önemli görevler üstlenen ve birçok alim yetiştiren ailelerden birisi de İbn Zahîre’dir. Bu aileden Muhammed Cârullah İbn Zahîre’nin <span class="ideitalik">el-Câmiu’l-Latîf fî Fazli Mekke ve Ehlihâ ve Binâi’l-Beyti’ş-Şerîf</span> (Port Said 2003) adlı eseri Mekke’nin fizikî yapısında meydana gelen değişiklikler ve Mescid-i Harâm hakkında yapılan çalışmalar hakkında bilgi vermesi ve kendisinden önceki eserlerde mevcut olmayan bazı bilgileri kayda geçirmesi bakımından önemlidir.<a href="mekke%20medine_split_045.html#footnote-1487-10" id="footnote-1487-10-backlink" name="footnote-1487-10-backlink">[10]</a></p>
				<p class="bibliyografya">Mekke’nin ilim ve kültür hayatında önemli rolü olan Âl-i Taberî’den Ali b. Abdülkadir’in (ö. 1070/1659-60) <span class="ideitalik">el-Ercül-Miskî fî’t-Târîhi’l-Mekkî ve Terâcimü’l-Mülûk ve’l-Hulefâ </span>(Mekke 1996) adlı eseri Mekke ve Kâbe tarihi hakkında önemli bilgiler vermesinin yanında özellikle eserinin girişinde ele aldığı tarih ilmi ve usulü konusunda kaydettikleriyle dönemindeki anlayışı yansıtması bakımından önem arz etmektedir.<a href="mekke%20medine_split_045.html#footnote-1487-11" id="footnote-1487-11-backlink" name="footnote-1487-11-backlink">[11]</a> Mekke yönetiminin şeriflerin hakkı olduğunu savunan Ali et-Taberî’nin eseri, Âl-i Fâtıma dışında Mekke’yi yönetenlerin ayrı bir başlık altında ele alınmasının yanında Sultan IV. Murad zamanında Kâbe’nin inşasına (1039/1629-1630) dair bilgilerin müellifin şahsî müşahedelerine dayanmış olması bakımından orijinal bir kaynaktır.</p>
				<p class="bibliyografya"> Mekke tarih yazıcılığının önemli simalarından olan Ali es-Sincârî’nin (ö. 1713) <span class="ideitalik">Menâihu’l-Kerem fî Ahbâri Mekke ve’l-Beyt ve Vülâti’l-Harem</span> (nşr. C. Abdullah el-Mısrî, I-VI, Mekke 1998) adlı eseri kuruluşundan zamanına kadar Mekke tarihini kronolojik olarak ele almaktadır. Yaşadığı dönemdeki tarih yazıcılığı hakkında bilgi ihtiva eden bu eserin en önemli özelliği müellifin yararlandığı fakat günümüze ulaşmayan Mekke tarihi ve kültürüyle ilgili kitap ve müellif isimlerini içermesidir.<a href="mekke%20medine_split_045.html#footnote-1487-12" id="footnote-1487-12-backlink" name="footnote-1487-12-backlink">[12]</a> </p>
				<p class="bibliyografya">Medine’nin tarihi, coğrafyası ve faziletine dair müstakil eserlerin kaleme alınması İslâm dünyasında ilimlerin tedviniyle eş zamanlı olarak başlamıştır. Çünkü Medine ilk dönem İslâm tarihiyle ilgili en geniş malzemeyi bünyesinde barındırdığı için ortaçağ tarih yazımında önemli ekollerin başında gelmektedir.<a href="mekke%20medine_split_045.html#footnote-1487-13" id="footnote-1487-13-backlink" name="footnote-1487-13-backlink">[13]</a> Bundan şehir tarihi çalışmalarını ayırmamız mümkün değildir. Medine ile ilgili bilinen en eski çalışma Abdullah b. İmrân’ın (ö. 197/812-813?) günümüze ulaşmayan ve Medine’nin en önemli mahallî tarihçileri İbn Şebbe ile Semhûdî’nin çokça iktibas yaptıkları <span class="ideitalik">Menasik’ </span>adlı eseridir. Bununla birlikte bu eserin plânı ve üslup bakımından hangi özellikleri olduğu hakkında bilgi yoktur. Bundan dolayı her ne kadar bize ulaşmamış olsa da eserinin planı ve üslubu hakkında öğrencileri ve diğer iktibaslar sayesinde bilgi edindiğimiz Hasan b. Zebâle’nin 814 yılında telif ettiği <span class="ideitalik">Kitâbu’l-Medîne ve Ahbâruhâ</span> adlı eseri bilinen en eski Medine tarihidir. Semhûdî’nin iktibaslarıyla günümüze ulaşan İbn Zebâle rivayetlerini F. Wüstenfeld <span class="ideitalik">Târîhu’l-Medîne</span> adıyla neşretmiştir (Göttingen 1864). İbn Zebâle’nin yetiştirdiği iki önemli tarihçiden birisi olan ve eserlerinin pek çoğu günümüze ulaşmayan Zübeyr b. Bekkâr’ın (ö. 870) kaleme aldığı <span class="ideitalik">Ahbâru’l-Medîne</span> adlı eseri Fîruzâbâdî ve İbn Hacer’in alıntıları sayesinde günümüze ulaşırken, onun diğer öğrencisi Yahyâ b. Hasan el-Hüseynî’ye (ö. 890) nispet edilen Medine tarihiyle ilgili <span class="ideitalik">Menasik</span> adlı eser ise kaybolmuştur. 1481’de Mescid-i Nebevî’de meydana gelen yangın Medine şehrine hasredilmiş yaklaşık 300 civarında eserin bize ulaşmasına engel olmuştur.<a href="mekke%20medine_split_045.html#footnote-1487-14" id="footnote-1487-14-backlink" name="footnote-1487-14-backlink">[14]</a> </p>
				<p class="bibliyografya">Medine ve Mekke tarihinin yanı sıra bu şehirlerin idarî hayatında önemli yeri olan şeriflerin hayatlarının anlatıldığı ve Haremeyn’de meydana gelmiş bazı önemli olaylara hasredilmiş pek çok eserin kaybolduğu bir vakıadır.<a href="mekke%20medine_split_045.html#footnote-1487-15" id="footnote-1487-15-backlink" name="footnote-1487-15-backlink">[15]</a> Medine tarihiyle ilgili kısmen de olsa bize ulaşmış en erken eserlerin başında İbn Şebbe’nin (ö. 262/876) <span class="ideitalik">Tarîhu’l-Medîneti’l-Münevvere</span> (nşr. F. M. Şeltût, Cidde 1979) adlı eseri başta gelir.<a href="mekke%20medine_split_045.html#footnote-1487-16" id="footnote-1487-16-backlink" name="footnote-1487-16-backlink">[16]</a> Hadis üslubuna göre tertip edilen eserin en önemli tarafı o devirde yazılan monografilere benzemesine rağmen Medine’yi merkeze alan bir anlatımı benimsemiş olmasıdır.<a href="mekke%20medine_split_045.html#footnote-1487-17" id="footnote-1487-17-backlink" name="footnote-1487-17-backlink">[17]</a> </p>
				<p class="bibliyografya">Medine tarihi söz konusu olduğu zaman şehri bir bütün içerisinde ele alarak inceleyen ve eseri bize ulaşan müelliflerin başında Semhûdî (ö. 1506) gelir. Semhûdî’nin <span class="ideitalik">Vefâü’l-Vefâ bi-Ahbâri Dâri’l-Mustafâ</span> (nşr. M. M. Abdülhamîd, Beyrut 1984) adlı eseri hicretten sonra kurulan Mescid-i Nebevî ile Medine tarihinin iç içe olduğunu gösteren en güzel örneklerden birisidir. Ömrünün yaklaşık son 40 yılını Medine’de geçiren Semhûdî’nin özellikle Memlükler dönemi ile ilgili verdiği bilgiler orijinaldir. Aynı zamanda kendisinden önce Medine tarihi ile ilgili yapılan ve bize ulaşmayan eserleri de görmüş ve onlardan iktibaslar yapmış olması Semhûdî’nin eserinin değerini bir kat daha artırmaktadır.<a href="mekke%20medine_split_045.html#footnote-1487-18" id="footnote-1487-18-backlink" name="footnote-1487-18-backlink">[18]</a></p>
				<p class="bibliyografya">Fîrûzâbâdî’nin (ö. 1415) Medine ve civarının tarihi ve coğrafyasına dair <span class="ideitalik">el-Megānimu’l-Mutâbe fî Meâlimi Tâbe’</span> adlı eserinin beşinci bölümü H. el-Câsir tarafından neşredilmiştir (Riyad 1969). Şemseddin es-Sehâvî’nin (ö. 1496) alfabetik olarak tertip ettiği ve “M” harfine kadar mevcut olan <span class="ideitalik">et-Tuhfetü’l-Latîfe fî Târihî’l-Medîneti’ş-Şerîfe</span> adlı biyografik eseri Medine’yle ilgili bize ulaşan en kapsamlı rical kitabıdır. </p>
				<p class="bibliyografya">İlimlerin tedvin ve tasnif faaliyetleri yapılırken ortaçağ tarih yazımının önemli ekollerinden birisini teşkil eden Medine’de yaşayıp eser veren müelliflerin çalışmaları içerisinde bu şehrin tarih ve kültürüne ait orijinal bilgiler bulmak mümkündür. Medine’de kadılık yapan Burhaneddin İbn Ferhûn’un (ö. 1397) hac menâsikiyle ilgili olan <span class="ideitalik">İrşâdü’s-Sâlik ilâ Ef’âli’l-Menâsik</span> (nşr. Muhammed b. Ebü’l-Ecfân, Kartâc 1989) ve Mâlikî bilginlerine tashih ettiği <span class="ideitalik">ed-Dîbâcü’l-Müzheb fî Ma’rifeti A’yâni Ulemâi’l-Mezheb</span> (nşr. Muhammed Ebü’n-Nûr, Kahire 1972) adlı eserlerinde Medine tarihi ve kültürüyle ilgili özellikle de Memlükler dönemiyle ilgili orijinal bilgiler kayıt altına alınmıştır. </p>
				<p class="bibliyografya">Bunların dışında Medine tarihi ve kültürü bakımından İbnü’n-Neccâr’ın (ö. 1245) <span class="ideitalik">ed-Dürretü’s-Semîne fî Tarîhi’l-Medîne</span>, Z. Ebû Bekir el-Merâgī’nin (ö. 1413) <span class="ideitalik">Tahkîku’n-Nusra bi-Telhîsi Meâlimi Dâri’l-Hicre</span> (S. Abdülfettâh, Mekke 1997), Cemaleddin el-Matarî’nin (ö. 741/1340-41) <span class="ideitalik">et-Ta’rîf bimâ Enseti’l-Hicre min-Meâlimi Dâri’l-Hicre</span> (S. Abdülfettâh, Mekke 1997) adlı eserleri önceki kaynaklardaki bilgileri teyit etmeleri ve dönemlerine ait kişisel müşahedelerini kaydetmiş olmaları bakımından önemlidir. </p>
				<p class="bibliyografya">Mekke ve Medine daha çok hac rehberi niteliğinde pek çok risale ve kitabın yanında seyyahların eserlerine de konu olmuştur. Asıl hedefleri coğrafî malumat vermek olan bilginlerin yanında İslâm dünyasını gezip dolaşarak hac görevini ifa etmek isteyen seyyahlar da vardır. Ortaçağın ünlü gezginleri, Mekke ve Medine’ye ait bilgilerin yanında İslâm dünyasının çeşitli bölgelerinden gelen insanların örf ve âdetlerini, farklı tarihlerde haccın eda edilişi ile ilgili uygulama farklılıklarını ve Kâbe ile Mescid-i Harâm ve Mescid-i Nebevî’deki değişimleri, Hicaz bilginleri hakkında gördüklerini ve bu iki şehirdeki diğer meşâir ile hac yolculuğu boyunca uğranılan mekânlar hakkında bilgi verirler. XI. yüzyıldan XIV. yüzyılın sonuna kadar Mekke ve Medine’yi ziyaret eden meşhur seyyahlar arasında Nâsır-ı Hüsrev (ö. 1073’ten sonra), İbn Cübeyr (ö. 1217), Ebû Muhammed el-Abderî (ö. 1290’dan sonra), İbn Rüşeyd (ö. 1321), İbn Battûta (770/1368-69), Halid b. İsa el-Belevî (ö. 1378 [?]) sayılabilir.<a href="mekke%20medine_split_045.html#footnote-1487-19" id="footnote-1487-19-backlink" name="footnote-1487-19-backlink">[19]</a> </p>
				<p class="bibliyografya">Haremeyn tarih yazımı bakımından önem arz eden eser türleri içerisinde coğrafya kitaplarının ayrı bir yeri vardır. Klâsik dönem İslâm coğrafyacıları eserlerinde Mekke ve Medine’ye ayrı bir önem vermişler; bu şehirlerin topoğrafyası yanında Mescid-i Harâm, Mescid-i Nebevî, hac yolları, iskân, imâr, kültürel faaliyetler gibi hususları ayrıntılı olarak ele almışlardır. Ayrıca İslâm coğrafyacıları III. (IX.) yüzyıldan itibaren Kâbe’nin Müslümanların kıblesi olması sebebiyle dünyayı Mekke’nin merkezinde yer alan Kâbe’ye göre bölümlere ayıran tasarımlar da geliştirmişlerdir.<a href="mekke%20medine_split_045.html#footnote-1487-20" id="footnote-1487-20-backlink" name="footnote-1487-20-backlink">[20]</a> Ayrıca eserlerinde ülkeleri anlatmaya Kur’an’da şehirlerin anası anlamında “ümmülkurâ”<a href="mekke%20medine_split_045.html#footnote-1487-21" id="footnote-1487-21-backlink" name="footnote-1487-21-backlink">[21]</a> olarak nitelendirilen Mekke’nin bulunduğu Arap yarımadasıyla, bu bölgeye de Mekke ile başlayan müellifler arasında Belh coğrafya okuluna mensup İstahrî ve İbn Havkal ile Ebû Ubeyd el-Bekrî gibi coğrafyacılar sayılabilir.<a href="mekke%20medine_split_045.html#footnote-1487-22" id="footnote-1487-22-backlink" name="footnote-1487-22-backlink">[22]</a> Ebû İshâk el-Harbî (ö. 899) <span class="ideitalik">Kitâbü’l-Menâsik ve Emâkini Turuki’l-Hac ve Me’âlimi’l-Cezîre</span> (nşr. Hamed el-Câsir, Riyad 1969) adlı Arap yarımadasını ele aldığı eserinde, Mekke ve Medine’deki önemli mekânları tanıtması, Mekke ve Medine’yi çevreye bağlayan yolları ve bunlar üzerindeki menzilleri ayrıntılı olarak vermesi Haremeyn tarihi bakımından büyük önem arz eder.</p>
				<p class="bibliyografya">Çalışmamız esnasında Ortaçağ tarihinin Haremeyn tarihiyle ilgili diğer kaynaklarından da yararlanmaya çalıştık. Şehir tarihlerinden sonra Mekke ve Medine’nin sosyal ve kültürel tarihine en fazla yer ayırmış olan ve Abbasîler döneminin en önemli tarihçilerinden Belâzürî’nin (ö. 279/892-3) <span class="ideitalik">Fütûhu’l-Büldân</span> (nşr. A. Tabbâ-Ö. Tabbâ, Beyrut 1987) ve <span class="ideitalik">Ensâbü’l-Eşrâf</span> (nşr. S. Zekkâr-R. Zirikli, Beyrut 1996) ile Taberî’nin (ö. 922) <span class="ideitalik">Târîhu’r-Rusül ve’l-Mülûk</span> (nşr. M. Ebu’l-Fazl, Beyrut ts.) adlı eserlerinin özellikle zikredilmesi gerekmektedir. Ayrıca Taberî’den sonra tarih materyalleri toplayan hiç kimse özellikle erken dönem için yeni bilgiler araştırmak ve toplamak faaliyetine girişmemiş; ya bu rivayetleri Belâzurî’den tamamlama yoluna gitmişler ya da Taberî’nin bıraktığı yerden devam ettirmeyi benimsemişlerdir.<a href="mekke%20medine_split_045.html#footnote-1487-23" id="footnote-1487-23-backlink" name="footnote-1487-23-backlink">[23]</a> Yine Abbasîler döneminde yaşayan ve tarihçilikleri yanında İslâm dünyasını gezerek edindikleri coğrafya bilgileriyle eserlerini zenginleştiren Ya’kūbî’nin (ö. 905) <span class="ideitalik">Târîhu’l-Ya’kūbî</span> (nşr. M. T. Houtsma, I-II, Beyrut ts.) ile Mes’ûdî’nin (ö. 956) <span class="ideitalik">Mürûcü’z-Zeheb</span> (nşr. Muhammed Muhyiddîn, I-IV, Beyrut 1964-1965) adlı eserleri Haremeyn ile ilgili çalışmalarda ihmal edilmemesi gereken kaynaklardandır. Ayrıca Mes’udî’nin <span class="ideitalik">et-Tenbîh ve’l-İşrâf</span> (nşr. M. J. De Goeje, Beyrut 1981) adlı eseri de Haremeyn’in coğrafya ve kültür tarihine ait zengin malumat ihtiva etmektedir.</p>
				<p class="bibliyografya">Tabakât, ensâb ve vefeyât kitapları da Haremeyn çalışmaları için ayrı bir önem taşımaktadır. Mekke ve Medine’nin içtimâî, iktisâdî ve kültürel hayatı hakkında göz ardı edilen bilgiler bu eserlerde geniş olarak anlatılmaktadır. Tabakât kitabını nesep, tabaka ve şehir esasına göre düzenleyerek Medine’den başlayan Halîfe b. Hayyât’ın <span class="ideitalik">Kitâbü’t-Tabakāt</span> (nşr. E. Ziya el-Ömerî, Riyad 1982) adlı eseri, Mekke ve Medine’nin siyasî ve sosyal gelişmelerin yanında özellikle de Arap yarımadası dışındaki kültürel gelişmelerde Hicaz’ın rolünün anlaşılması bakımından önemlidir. </p>
				<p class="bibliyografya">Mekke ve Medine’nin sosyal tarihi hakkında ayrıntılı bilgiler ihtiva eden edebiyat kitapları da Haremeyn tarihi için başvurulacak diğer bir kaynak türüdür. Emevîler’den Osmanlılar’a kadarki dönemin yazılı basını olarak nitelendirilebilecek olan bu eserler, Mekke ve Medine halklarının sosyal yapılarıyla, hilâfet merkezinin nakledilmesinden sonra Haremeyn’de ortaya çıkan siyasî ve dinî toplulukların faaliyet ve amaçlarının gerisinde yatan gerçekleri kayıt altına almaları bakımından önem arz etmektedirler. </p>
				<p class="bibliyografya">Çalışmamız Abbasîler’den Osmanlılar’a kadar (750-1517) geniş bir süreci kapsadığı için her dönemin klâsik kaynaklarından imkanlar dâhilinde yararlanılmaya çalışılmıştır. Tarih yazıcılığı bakımından büyük gelişmelerin yaşandığı Eyyûbîler döneminde siyasî tarih, biyografi, tarihî coğrafya ve bilim tarihi alanlarında değerli eserler kaleme alınmıştır.<a href="mekke%20medine_split_045.html#footnote-1487-24" id="footnote-1487-24-backlink" name="footnote-1487-24-backlink">[24]</a> Bunlar arasında Ebû Şâme’nin <span class="ideitalik">Kitâbü’r-Ravzateyn fî Ahbâri’d-Devleteyn</span> (nşr. İbrahim ez-Zeybek, I-IV, Beyrut 1997) ile <span class="ideitalik">ez-Zeyl ale’r-Ravzateyn</span> (nşr. Seyyid İ. el-Attâr, Beyrut 1974), İbn Hallikân’ın <span class="ideitalik">Vefeyâtü’l-A’yân ve Enbâ’ü Ebnâi’z-Zamân </span>(nşr. İ. Abbâs, I-VIII, Beyrut 1978), İbn Asâkir’in <span class="ideitalik">Târîhu Medîneti Dımaşk</span> (nşr. M. Ebû Sa’îd el-Amrâvî, I-LXX, Beyrut 1995-1998) ve Yâkūt el-Hamevî’nin <span class="ideitalik">Mu’cemü’l-Büldân</span> (I-V, Beyrut ts.) ile <span class="ideitalik">Mûcemü’l-Udebâ</span>, (I-XX, Kahire 1980) adlı eserlerine sıkça başvurulmuştur. Bu arada Ortaçağ’ın en büyük ve güvenilir tarihçisi olan İbnü’l-Esîr’in <span class="ideitalik">el-Kâmil fi’t-Târîh</span> (nşr. C. J. Tornberg, I-XIII, Beyrut 1979) adlı eserinden sadece Eyyûbîler dönemi için değil Abbasî ve Selçuklular dönemi için de faydalanılmıştır. </p>
				<p class="bibliyografya">Memlükler döneminde tarih yazıcılığı alanında önemli çalışmalar yapılmıştır.<a href="mekke%20medine_split_045.html#footnote-1487-25" id="footnote-1487-25-backlink" name="footnote-1487-25-backlink">[25]</a> Özellikle mahallî tarih alanındaki çalışmalarıyla öne çıkan Takıyyüddin el-Makrizî’nin <span class="ideitalik">es-Sülûk li-Ma’rifeti Düveli’l-Mülûk</span> (nşr. M. M. Ziyâde-S. A. Âşûr, I-XII, Kahire 1957-1973) ile <span class="ideitalik">İttiâ’zu’l-Hunefâ</span> (nşr. Cemâleddin eş-Şeyyâl, I-III, Kahire 1996) adlı eserleri başvurulan kaynakların başında gelmektedir. Nüveyrî ve İbn Fazlullah el-Ömerî gibi Memlükler döneminin “ansiklopediler çağı”<a href="mekke%20medine_split_045.html#footnote-1487-26" id="footnote-1487-26-backlink" name="footnote-1487-26-backlink">[26]</a> olarak tanınmasına en büyük katkıyı yapan Kalkaşendî’nin <span class="ideitalik">Subhu’l-A’şâ fî Sınâ’ati’l-İnşâ</span> (nşr. M. H. Şemseddîn, I-XV, Beyrut 1987) adlı eserine sıkça başvurulmuştur. Memlükler döneminin diğer bir özelliği de tarih tenkidine dair eserlerin kaleme alınmış olmasıdır. Bu türden çalışmalar yapan Şemseddin es-Sehâvî’nin <span class="ideitalik">ed-Dav’ü’l-Lâmi’</span>, (I-VI, Beyrut ts.) ile tarih felsefesi ve sosyoloji ilminin temellerini atan İbn Haldun’un <span class="ideitalik">Kitâbü’l-İber ve Dîvânü’l-Mübtede’ ve’l-Haber</span> (I-VII, Beyrut 1984) adlı eserleri temel kaynaklarımızın başında gelmektedir. Memlükler döneminde özellikle biyografi alanındaki çalışmalarıyla öne çıkan İbn Hacer el-Askalânî, Kütübî, Safedî ve Zehebî’nin eserlerine sıkça başvurulduğu burada belirtilmelidir. </p>
				<p class="bibliyografya">Haremeyn tarih yazımı söz konusu olunca ilk matbû Türkçe eser olan Eyüp Sabri Paşa’nın <span class="ideitalik">Mir’âtü’l-Haremeyn</span> adlı eserinin zikredilmesi gerekir. Üç cilt hâlinde yayınlanan eserin ilk cildi Mekke’ye (<span class="ideitalik">Mir’âtü Mekke</span>, İstanbul 1301), ikinci cildi Medine’ye (<span class="ideitalik">Mir’âtü Medine</span>, İstanbul 1304), III. cildi de Arap yarımadasına (<span class="ideitalik">Mir’âtü Cezîreti’l-Arab</span>, İstanbul 1306) tahsis edilmiştir. Mekke ve Medine’deki siyasî ve içtimaî durumu anlatan ve bu şehirlerle ilgili bize ulaşmayan bazı erken dönem bilgilerini ihtiva eden bu eser, Türkler’in Haremeyn şehirlerine bakışını ve Osmanlı sultanlarının Haremeyn’e bağlılık ve hizmetlerini anlatması bakımından da önemlidir. 1901’de mahmil kumandanlığı yapan 1903 ve 1908 yıllarında hac emirliği görevini üstlenen İbrahim Rifat Paşa’nın hac yolculuklarına ait izlenimlerine sonraki yıllarda tarihî, coğrafî ve dinî bilgiler ekleyerek telif ettiği <span class="ideitalik">Mir’âtü’l-Haremeyn</span> (Kahire 1925) adlı eseri, Eyüp Sabri Paşa’nın eserinin onun kadar geniş olmasa da Arapça olarak kaleme alınmış bir benzeridir. Bu iki eserin dışında XIX. yüzyıl Mekke tarihine dair önemli eser Ahmed b. Zeynî Dahlân’ın <span class="ideitalik">Hulâsatü’l-Kelâm fî Beyâni Ümerâi’l-Beledi’l-Harâm</span> (Mekke 1311) adlı çalışması Mekke’nin idarî tarihi bakımından önemli bilgiler içerir. </p>
				<p class="bibliyografya">Çalışmamızda İslâm Ansiklopedisi’nin ilk baskısının Türkçesi’nin yanısıra bazen İngilizcesi ile Türkiye Diyanet Vakfı İslâm Ansiklopedisi’nin bazı maddelerinden yararlandık. Bu maddeler geçtikleri yerlerde gösterilmiş ayrıca bibliyografyaya dâhil edilmemiştir.<a href="mekke%20medine_split_045.html#footnote-1487-27" id="footnote-1487-27-backlink" name="footnote-1487-27-backlink">[27]</a></p>
		  </div>
<div class="calibre2" id="calibre_pb_8"/></body>
</html>