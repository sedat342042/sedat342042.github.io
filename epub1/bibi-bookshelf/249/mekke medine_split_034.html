<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h2 class="baslik2" id="calibre_toc_31">ABBASÎLER’DEN OSMANLILAR’A KADAR HAC HİZMETLERİ HAREMEYN’DE HAC HİZMETLERİNİ KOLAYLAŞTIRICI FAALİYETLER</h2>
				<p class="normal">Tarihin ilk dönemlerinden beri Arap yarımadası Akdeniz ülkeleriyle uzak doğu arasında bir geçit sahası olmuştur. Mekke ve Medine’nin yer aldığı Hicaz kuzeyde Şam ile güneyde Yemen’i birbirine bağlayan ticaret yolunun üzerinde bulunuyor; yarımadanın bu iki bölgesi arasında bir kavşak ve geçit noktası görevi yapıyordu.<a href="mekke%20medine_split_046.html#footnote-1487-562" id="footnote-1487-562-backlink" name="footnote-1487-562-backlink">[562]</a> Hicaz böyle bir kavşakta bulunması dolayısıyla bölge içerisindeki uzun ticaret damarının bir kesiti ve develerle aşılan bir ticaret yolu hâline gelmiş ve stratejik bakımdan daima üstün ve karlı bir merkez olarak öne çıkmıştı. Üzerinde meydana gelen bu ticarî aktivitenin bir sonucu olarak Hicaz bölgesinde hicret öncesinde Mekke, sonrasında ise Medine gibi yerleşim birimlerinin şehirleşmesine ve kervan şehirlerinin ortaya çıkmasına yardım etmişti. Hicaz bu yol sayesinde Mısır, Irak, Habeşistan, Somali, Suriye (Şam), Akdeniz ve Yemen’e, Kızıldeniz vasıtasıyla da Hint okyanusuna bağlanıyordu. Bu yol Hicaz bölgesindeki ticaret kafileleri için olduğu kadar Mısır, Habeşistan ve Irak için de bir kavşak vazifesi görüyor ve Hicaz’ı diğer bölgelere bağlayan altı ana yol bu yol güzergâhı üzerinde bulunuyordu. İslâm’dan sonra Hicaz içerisinde zikredilen ana yola bağlı olan yollar, fetih orduların hareketi, idarî ihtiyaçlar, göç ve artan nüfusun ihtiyaçları, hac ve ticaret gibi sebeplerden dolayı yapılan yeni ilâvelerle gelişimlerini devam ettirdiler. Bu bağlamda hac için Mekke ve Medine’ye gidecek olanların yolculuklarını kolaylaştırmak ve yol emniyetinin sağlanması idarecilerin ilk devirlerden itibaren önem verdikleri işlerin başında geliyordu. Bu amaçla mevcut yollar ıslah edilirken yenileri açılıyor ve yollar misafirhane, menzil ve sebil gibi kurumlarla zenginleştiriliyor<a href="mekke%20medine_split_046.html#footnote-1487-563" id="footnote-1487-563-backlink" name="footnote-1487-563-backlink">[563]</a> ve bunlar için vakıflar kurularak daimi gelirler sağlanıyordu.<a href="mekke%20medine_split_046.html#footnote-1487-564" id="footnote-1487-564-backlink" name="footnote-1487-564-backlink">[564]</a> Abbâsiler dönemiyle birlikte Şam-Yemen yol güzergâhının yerini Irak-Yemen almış ve bunun gelişmesi için çeşitli faaliyetler gerçekleştirilmiş; Haremeyn’e ulaşımın daha rahat olması için çeşitli tedbirler yürürlüğe konulmuştu. Mekke-Kûfe güzergâhında dinlenme yerleri, haberleşme kuleleri inşası gibi ulaşım ve haberleşmeyi kolaylaştıracak faaliyetler bu tedbirlerin en dikkati çekenleriydi.<a href="mekke%20medine_split_046.html#footnote-1487-565" id="footnote-1487-565-backlink" name="footnote-1487-565-backlink">[565]</a> 166 (782-783) yılında Haremeyn şehirleri ve çevreleri arasında posta düzeni de kurularak faaliyetler daha da ileri götürüldü.<a href="mekke%20medine_split_046.html#footnote-1487-566" id="footnote-1487-566-backlink" name="footnote-1487-566-backlink">[566]</a> </p>
				<p class="normal">Bağdat başşehir olunca (766) yeni hilâfet merkeziyle Mekke arasında bir bağlantı kurularak Mekke-Kûfe yolu kuzeye doğru uzatılıp 3 milyon dinar harcanarak Bağdat’a bağlandı. Bu yol daha sonra Büveyhî Hükümdarı Adudüddevle, Sultan Melikşah ve Nizâmülmülk tarafından tamir ettirildi.<a href="mekke%20medine_split_046.html#footnote-1487-567" id="footnote-1487-567-backlink" name="footnote-1487-567-backlink">[567]</a> Abbasî divan kâtiplerinden Kudâme b. Ca’fer (ö. 958 [?]) <span class="ideitalik">Kitâbü’l-Harâc</span> adlı eserinin altıncı bölümünde dinî ve siyasî başşehirleri oluşturan Mekke ile Bağdat’ı merkez alarak İslâm ülkesinin karayolları yanında deniz-nehir ulaşımını inceleyerek Irak-Hicaz hac yolunun işleyişi hakkında bilgi vermektedir.<a href="mekke%20medine_split_046.html#footnote-1487-568" id="footnote-1487-568-backlink" name="footnote-1487-568-backlink">[568]</a></p>
		  <div class="calibre2" id="calibre_pb_59"/></body>
</html>