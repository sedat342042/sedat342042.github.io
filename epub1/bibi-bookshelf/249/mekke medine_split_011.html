<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<div class="calibre1">
				<p class="baslik">Mekke ve Karmatîler</p>
				<p class="normal">869 yılında Abbasîler’e karşı düzenlenen Zenc isyanı esnasında ortaya çıkan Karmâtiler’in Haremeyn ile ilgileri hac kervanlarını tehdit etmek ve hacıların mallarını gaspla başlar. Irak ve Suriye’de Karmatî isyanlarını tertip eden Zikreveyh b. Mihreveyh hilâfet ordusunu ağır bir yenilgiye uğrattıktan sonra hac kafilesine saldırmak için Vâkısa’ya yönelir ve Mekke’den dönmekte olan İranlı ve Horasanlı hac kafilesini Akabe mevkiinde kılıçtan geçirerek mallarına el koyar (Kasım 906).<a href="mekke%20medine_split_045.html#footnote-1487-80" id="footnote-1487-80-backlink" name="footnote-1487-80-backlink">[80]</a> Bundan sonra Haremeyn’e giden ve dönen hac kervanlarını sürekli tehdit altında tutan Karmatîler bazı seneler Irak, İran, Horasan gibi bölgelerden Mekke’ye gidecek olanlara engel oluyorlar ve bu bölgelerden hiç kimse hac törenlerine katılamıyordu.<a href="mekke%20medine_split_045.html#footnote-1487-81" id="footnote-1487-81-backlink" name="footnote-1487-81-backlink">[81]</a> Bu arada hac yolları üzerindeki Karmatî tehdidinin yarattığı otorite boşluğundan bedevîlerin yararlandığı ve bunu hac kafilelerine saldırmak için bir fırsat olarak gördükleri de unutulmamalıdır.<a href="mekke%20medine_split_045.html#footnote-1487-82" id="footnote-1487-82-backlink" name="footnote-1487-82-backlink">[82]</a> Tarihsel süreç dikkate alındığı zaman İslâm dünyasında Haricîler ile başlayan dinî ve siyasî konulardaki aşırı görüş ve faaliyetleri temsil eden bedevî anlayışını Karmatîler sürdürmüşler, onlardan sonra da bu anlayış Moğollar tarafından üstlenilmişti.<a href="mekke%20medine_split_045.html#footnote-1487-83" id="footnote-1487-83-backlink" name="footnote-1487-83-backlink">[83]</a> </p>
				<p class="normal">Hicaz’daki faaliyetleri esnasında Karmatîler’in adının kötü bir şekilde anılmasına sebep olan hadise 930’da Mekke’de gerçekleştirdikleri katliamdır. Bu yıl hac mevsiminde Mekke’ye baskın düzenleyen Karmatîler, Mescid-i Harâm’da aralarında Kâbe’nin örtüsüne sarılmış insanların da olduğu 1700 civarında kişiyi katlettiler.<a href="mekke%20medine_split_045.html#footnote-1487-84" id="footnote-1487-84-backlink" name="footnote-1487-84-backlink">[84]</a> Mekke evlerini yağmalayan, kadınlara tasallutta bulunan Karmatîler Mekke’de altı gün kaldılar ve o yıl hiç kimse hac yapamadı.<a href="mekke%20medine_split_045.html#footnote-1487-85" id="footnote-1487-85-backlink" name="footnote-1487-85-backlink">[85]</a> Kâbe’nin kapısını talan eden ve örtüsünü çıkaran Karmatîler yerinden söktükleri Hacerülesved’i de beraberlerinde Hecer’e<a href="mekke%20medine_split_045.html#footnote-1487-86" id="footnote-1487-86-backlink" name="footnote-1487-86-backlink">[86]</a> götürdüler.<a href="mekke%20medine_split_045.html#footnote-1487-87" id="footnote-1487-87-backlink" name="footnote-1487-87-backlink">[87]</a> İbn Haldun, Kâbe’nin damına tırmanarak oluğunu sökmek isteyen bir kişinin bunu gerçekleştiremeden öldüğünü kaydeder.<a href="mekke%20medine_split_045.html#footnote-1487-88" id="footnote-1487-88-backlink" name="footnote-1487-88-backlink">[88]</a> </p>
				<p class="normal">Uzun süre Hacerülesved’den yoksun kalan Kâbe’yi tavaf etmek isteyenler, Hacerülesved varmış gibi bulunduğu yeri selamlayarak (istilâm) vazifelerini yerine getirmeye çalışıyorlardı. İbn Hacer, Yezid b. Muaviye zamanında gerçekleşen Kâbe kuşatmasından sonra Mekke tarihindeki elem verici ikinci olayın Karmatîler tarafından gerçekleştirilen Kâbe baskını olduğu görüşündedir. Çünkü Mekke Haremi’nin kutsiyeti Kâbe kuşatmalarında olduğu gibi bu baskınla da çiğnenmiştir.<a href="mekke%20medine_split_045.html#footnote-1487-89" id="footnote-1487-89-backlink" name="footnote-1487-89-backlink">[89]</a> </p>
				<p class="normal">Karmatîler’in Mekke’ye yönelik seferi konusuyla ilgili yapılan araştırmalarda farklı görüşler vardır. Tartışmanın temelinde Karmatîler’in Mekke’ye kendi görüşlerini yaymak için mi, yoksa Fâtımîler adına mı gittikleri konusu yatmaktadır. Mekke baskınını gerçekleştiren Karmatîler’in Fâtımîler adına hutbe okutmalarından yola çıkılarak onların Hicaz’daki faaliyetlerinin Fatımîler ile ilişkili olduğu ileri sürülmüştür.<a href="mekke%20medine_split_045.html#footnote-1487-90" id="footnote-1487-90-backlink" name="footnote-1487-90-backlink">[90]</a> Karmatîler’in Mekke’ye yaptıkları hücum Abbasî hilâfetini zayıflatmak ve hac yolları ve merasimlerindeki güven ve emniyeti sağlamak konusundaki güçsüzlüklerini göstermekle doğrudan ilgilidir. Ancak Karmatîler’in Mekke’ye yaptıkları baskın esnasında henüz Fâtımîler’le ilişki kurmamışlardı.<a href="mekke%20medine_split_045.html#footnote-1487-91" id="footnote-1487-91-backlink" name="footnote-1487-91-backlink">[91]</a> Nitekim Karmatîler’in lideri, Mekke baskınından sonra bu durumu Fâtımî halifesine bir mektupla bildirerek ondan destek ve teşekkür beklemişti.<a href="mekke%20medine_split_045.html#footnote-1487-92" id="footnote-1487-92-backlink" name="footnote-1487-92-backlink">[92]</a> Fakat Fatımî halifesi Karmatîler’in Mekke Haremi’nde yaptıklarını tasvip etmediği gibi Hacerülesved’in yerine iade edilmesini de istemiş ve bunu yapmazlarsa büyük sorumluluk altına gireceklerini beyan etmişti.<a href="mekke%20medine_split_045.html#footnote-1487-93" id="footnote-1487-93-backlink" name="footnote-1487-93-backlink">[93]</a> </p>
				<p class="normal">Karmatîler’in Mekke ve Medine’de hakimiyetleri uzun sürmedi. 934 yılında Abbasî halifesinin hâcibi Muhammed b. Yâkūt Karmatîler’in lideri Ebû Tahir’e hacılara saldırmaktan vazgeçmesini, Hacerülesved’i yerine götürmesini ve Abbasîler’e itaati konusunda bir takım siyasî istekler içeren bir mektup yazdı. Ebû Tahir hac kervanlarına saldırmamayı kabul etmiş, ancak Hacerülesved’i Mekke’ye götürme teklifine karşı çıkmıştı.<a href="mekke%20medine_split_045.html#footnote-1487-94" id="footnote-1487-94-backlink" name="footnote-1487-94-backlink">[94]</a> Bu yıl hac törenine Irak kafilesi problemsiz olarak katılmış, ancak ertesi yıldan itibaren üst üste dört yıl katılım yeniden aksamaya başlamış ve Iraklılar hac yapamamıştı. Bunun üzerine Karmatî liderine Irak hac kafilelerine engel olmaması karşılığında belli bir ücret ödenmesi teklifi yapılmıştı. Bunu kabul eden Ebû Tahir, Kufe ve Basra yollarından iki ayrı kafile hâlinde yola çıkan Irak kafilesinde yer alan her bir mahmilden 20 dinar, her bir deve için 5 dinar ve yolcu başına da 20 dirhem ücret almıştı.<a href="mekke%20medine_split_045.html#footnote-1487-95" id="footnote-1487-95-backlink" name="footnote-1487-95-backlink">[95]</a> Abbasî sarayının dışında gelişen bu işlerin Irak bölgesi emîr-i hac görevini üstlenmiş olan Ömer b. Yahyâ el-Hüseynî tarafından yürütüldüğünü kaydeden Necmeddin İbn Fehd, Karmatîler’e ödenen ücretin İslâm tarihinde hac için alınan ilk vergi olduğuna vurgu yapar.<a href="mekke%20medine_split_045.html#footnote-1487-96" id="footnote-1487-96-backlink" name="footnote-1487-96-backlink">[96]</a> </p>
				<p class="normal">Bundan sonra Mekke ve Medine’ye Irak’tan ulaşım konusunda geçici bir sürede olsa her hangi bir problemin yaşanmadığı görülür. Ancak Karmatîler’in Hicaz’daki etkinlikleri Hacerülesved’in yerine konulmasına kadar devam etmiş, hacılardan vergi alınan birkaç yıl haricinde özellikle Irak’tan hiçbir kimse hac yapmak için Haremeyn’e ulaşamamıştır. Bu arada Abbasîler’in İhşidîler’in ilk hükümdarı Muhammed b. Tuğç vasıtasıyla Mekke ve Medine’de hutbeleri yeniden adlarına okutmaya başladıkları görülmektedir. Bunun gerçekleşme tarihi hususunda farklı görüşler varsa da genel kanaat 937 yılında gerçekleştiği şeklindedir.<a href="mekke%20medine_split_045.html#footnote-1487-97" id="footnote-1487-97-backlink" name="footnote-1487-97-backlink">[97]</a> </p>
				<p class="normal">Hacerülesved’in tekrar yerine konulmasıyla ilgili farklı rivayetler vardır. Bir rivayete göre<a href="mekke%20medine_split_045.html#footnote-1487-98" id="footnote-1487-98-backlink" name="footnote-1487-98-backlink">[98]</a> Fâtımî Halifesi Mansûr-Billâh’ın emriyle, diğer bir rivayete göre ise<a href="mekke%20medine_split_045.html#footnote-1487-99" id="footnote-1487-99-backlink" name="footnote-1487-99-backlink">[99]</a> Abbasî Halifesi Mutî’-Lillâh’ın 30.000 dinar fidye ödemesi üzerine Hacerülesved Karmatî lideri Ebû Tahir el-Cennâbî’nin ölümünden sonra 951 yılında (Nisan-Mayıs) Mekke’ye getirilmiş ve tamir edilen gümüş mahfazası içine konularak yerine monte edilmişti.<a href="mekke%20medine_split_045.html#footnote-1487-100" id="footnote-1487-100-backlink" name="footnote-1487-100-backlink">[100]</a> İbn Miskeveyh, vefat etmeden önce Ebû Tahir’in kendisine Beckem et-Türkî tarafından teklif edilen 50.000 dinarı kabul etmediğini ve daha sonra Senber el-Karmatî tarafından Mekke’ye getirilerek iade edildiğini kaydeder.<a href="mekke%20medine_split_045.html#footnote-1487-101" id="footnote-1487-101-backlink" name="footnote-1487-101-backlink">[101]</a> Aslında Hacerülesved’in 951 yılında sadece yerine konulduğu ve 3097,5 dirhem harcanarak mahfazasının yenilenmesi ve diğer işleri yapıldıktan sonra muhkem bir şekilde yerine monte edilmesinin ertesi yılda gerçekleştiği Mekke tarihine ait mahallî kaynaklarda yer alan bilgilerden anlaşılmaktadır.<a href="mekke%20medine_split_045.html#footnote-1487-102" id="footnote-1487-102-backlink" name="footnote-1487-102-backlink">[102]</a> </p>
				<p class="normal">Bundan sonraki süreçte pek çok kereler Hacerülesved’i çalma veya ondan bir parça koparma yönünde teşebbüs olmuşsa da bunlar engellenmiş veya koparılan parçalar özenle yerine yerleştirilmiş ve bütün teşebbüste bulunanlar da en ağır şekilde cezalandırılmıştır.<a href="mekke%20medine_split_045.html#footnote-1487-103" id="footnote-1487-103-backlink" name="footnote-1487-103-backlink">[103]</a></p>
		  </div>
<div class="calibre2" id="calibre_pb_16"/></body>
</html>