<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<div class="calibre1">
				<h2 class="baslik2" id="calibre_toc_23">Medine ve Fâtımîler</h2>
				<p class="normal">Fâtımîler’in Abbasîler’le Haremeyn’deki rekabetleri Mekke’nin yanında Medine’de sürdü. Çünkü Medine’nin Fâtımîler için ayrı bir önemi vardı ve hilâfetlerini nispet ettikleri Fâtıma’nın kabri buradaydı.<a href="mekke%20medine_split_045.html#footnote-1487-405" id="footnote-1487-405-backlink" name="footnote-1487-405-backlink">[405]</a> Benî Hasan’dan Ca’fer’in Mekke’de hakimiyetini ilân ettiği günlerde, Âl-i Fâtıma’nın diğer kolu olan Benî Hüseyin’den Tahir b. Müslim Medine’de emirliğini ilân etmiş ve Muiz-Lidînillâh adına hutbe okutarak Fâtımîler’in Haremeyn’de hükümranlık dönemini başlatmıştı (969).<a href="mekke%20medine_split_045.html#footnote-1487-406" id="footnote-1487-406-backlink" name="footnote-1487-406-backlink">[406]</a> Abbasîler açısından hem Mekke hem de Medine’nin Fâtımî hakimiyeti altına girmesi onların Hicaz siyaseti açısından olumsuz bir gelişmeydi. Nitekim Medine’de Fatımî hakimiyeti uzun sürmemiş ve Fâtımî-Abbasî rekabeti hız kesmeden devam etmişti. 970 yılında Medine’nin içerisinde Fâtımîler, çevresinde ise Abbasîler adına hutbe okunmasından rekabetin hangi seviyeye ulaştığını göstermesi bakımından önem arz etmektedir.<a href="mekke%20medine_split_045.html#footnote-1487-407" id="footnote-1487-407-backlink" name="footnote-1487-407-backlink">[407]</a> 365’de (975-76) tekrar Abbasî hakimiyetine giren Medine bundan sonraki süreçte iki devletin en önemli rekabet unsurlarından birisi hâline geldi. </p>
				<p class="normal">Bundan sonra Medine’de hakimiyet Abbasîler ile Fatımîler arasında sık sık el değiştirmeye başladı ve Medine emirleri menfaatlerine dayalı olarak güçlüden yana olan bir tavrı benimsediler. Bu arada Abbasî-Fâtımî rekabetinden en yi şekilde istifade eden Âl-i Fâtıma’nın Hüseynî kolundan Benî Mühennâ’nın Medine’deki hakimiyetini X. yüzyılın sonlarına doğru iyice pekiştirdiği görülür.<a href="mekke%20medine_split_045.html#footnote-1487-408" id="footnote-1487-408-backlink" name="footnote-1487-408-backlink">[408]</a> Kalkaşendî (ö. 1418), şeriflerin Hüseynî kolunun zamanına kadar Medine’yi yönetmeyi sürdürdüklerini kaydeder.<a href="mekke%20medine_split_045.html#footnote-1487-409" id="footnote-1487-409-backlink" name="footnote-1487-409-backlink">[409]</a> </p>
				<p class="normal">Fâtımîler’in Medine’de itikatlarını yerleştirmek konusunda Medine’yi yöneten Hüseynîler’den yardım almaya çalışmaları dikkati çeken bir husustur. 381 (991-992) yılında Medineli birisinin İmam Mâlik’in <span class="ideitalik">Muvattâ</span> adlı eserini bulundurduğu için emîr-i Medine tarafından cezalandırması<a href="mekke%20medine_split_045.html#footnote-1487-410" id="footnote-1487-410-backlink" name="footnote-1487-410-backlink">[410]</a> bu hususa ait güzel bir örnektir. Bu dönemde Medine’deki Fâtımî baskısının gerçekleşmesinde Benî Mühennâ kadar bu şehri ele geçirerek Mekke’ye bağlamak isteyen Şerif Ebü’l-Fütûh’un da rolü vardı ve Medine’deki Fâtımî baskısının haberi Mahmud Gaznevî’ye kadar ulaşmıştı.<a href="mekke%20medine_split_045.html#footnote-1487-411" id="footnote-1487-411-backlink" name="footnote-1487-411-backlink">[411]</a> </p>
				<p class="normal">Fâtimîler’in icraatları bakımından en çok tartışılan hükümdarlarından olan Hâkim-Biemrillâh, 1000 yılında Mekke emiri olan Ebü’l-Fütûh’a Medine’de Hüseynîler’in Mühennâ kolunun hakimiyetini sona erdirmesini ve Hz. Muhammed’in naaşını kabrinden çıkararak Mısır’a göndermesini istedi. Çünkü Hâkim Hz. Muhammed’in kabrini Mısır’a taşıyarak İslâm dünyasında güç kazanmak istiyordu.<a href="mekke%20medine_split_045.html#footnote-1487-412" id="footnote-1487-412-backlink" name="footnote-1487-412-backlink">[412]</a> Ebü’l-Fütûh Medine’ye hakim olduktan sonra Fâtımî kumandanının zorlamasıyla Mescid-i Nebevî’ye giderek Hz. Muhammed’in kabrini çıkarmak için kazıya başladılar. Bu esnada çıkan şiddetli rüzgar Ebü’l-Fütûh ve beraberindekilerin dehşet içerisinde Mescid-i Nebevî’yi terk etmelerine sebep oldu.<a href="mekke%20medine_split_045.html#footnote-1487-413" id="footnote-1487-413-backlink" name="footnote-1487-413-backlink">[413]</a> Bu olay Medine halkının yanı sıra orada bulunan Mekkeliler ve Fâtımî askerleri arasında yayıldı. Bunun sonucunda sadece Hz. Muhammed’in kabri zarar görmekten kurtulmakla kalmadı, aynı zamanda Medine’ye Ebü’l-Fütûh’un hakim olma çabaları da boşa çıktı.<a href="mekke%20medine_split_045.html#footnote-1487-414" id="footnote-1487-414-backlink" name="footnote-1487-414-backlink">[414]</a> </p>
				<p class="normal">Hâkim-Biemrillâh ile ilgili bir diğer haber ise, onun kendilerine yakın gördüğü evleri Mescid-i Nebevî’ye yakın olan iki kişiye maddî destekte bulunarak Hz. Ebû Bekir ve Hz. Ömer’in kabirlerine tünel kazarak ulaşmalarını ve naaşlarını çalmalarını istemişti. Ancak Medine’ye gelerek faaliyetlerine başlayan bu şahıslar kazdıkları tünelin çökmesi üzerine muvaffak olamadılar.<a href="mekke%20medine_split_045.html#footnote-1487-415" id="footnote-1487-415-backlink" name="footnote-1487-415-backlink">[415]</a> Semhûdî ciddî anlamda ekonomik destekle Medine’ye gönderilen bir grubun buraya gelerek Hücre-i Saâdet’in görevlisine kapısını zorla açtırarak naaşlara ulaşmak için kazıya başladıklarını ancak bunu başaramadıklarını kaydeder.<a href="mekke%20medine_split_045.html#footnote-1487-416" id="footnote-1487-416-backlink" name="footnote-1487-416-backlink">[416]</a> Neticede Hâkim tarafından görevlendirilen bu kişiler her iki naaşa ulaşamamış ve bu teşebbüse girişenler Medine valisi tarafından cezalandırılarak Mescid-i Nebevî’nin avlusunda hasar gören kısımlar onarılmıştı.<a href="mekke%20medine_split_045.html#footnote-1487-417" id="footnote-1487-417-backlink" name="footnote-1487-417-backlink">[417]</a> Uzunca bir süre Hz. Ebû Bekir ve Hz. Ömer’in kabirlerine yönelik olumsuz bir habere rastlanmamaktadır. İlhanlı Sultanı Gāzân Han’ın ölümünden (1304) sonra tahta çıkan Olcaytu Şiî akidesinin de tesiriyle Hücre-i Saâdet’in Hz. Ebû Bekir ile Hz. Ömer’in bulunduğu kısmını tahrip etmek için harekete geçmiş ancak buna muvaffak olamamıştı.<a href="mekke%20medine_split_045.html#footnote-1487-418" id="footnote-1487-418-backlink" name="footnote-1487-418-backlink">[418]</a> </p>
				<p class="normal">Fâtımîler’in Hicaz siyaseti adına olumsuz olarak nitelendirilebilecek bir olay Abbasîler’in Mekke ve Medine’deki konumlarını güçlendirmişti. Bunun sebebi 402 (1011-1012) yılında Bağdat’ta toplanan bilginlerden bir grubun Fâtımîler’in nesebi konusunda bir çalışma gerçekleştirmiş olmalarıdır. Fâtımîler’in soyunun Hz. Muhammed’in kızı Fâtıma’nın soyundan gelmediği ispatlanırken Mekke ve Medine’de yaşayan Âl-i Fâtıma’dan kimsenin Fâtımîler’i tanımamaları dayanak olarak gösterilmişti.<a href="mekke%20medine_split_045.html#footnote-1487-419" id="footnote-1487-419-backlink" name="footnote-1487-419-backlink">[419]</a> Hicaz’a hakim olmak konusunda bütün hızıyla süren Abbasî-Fâtımî rekabetine Mekke ve Medine’de Sünnî hakimiyetinin oluşması için çaba gösteren üçüncü bir güç olarak Selçuklular dâhil oldu. </p>
		  </div>
<div class="calibre2" id="calibre_pb_42"/></body>
</html>