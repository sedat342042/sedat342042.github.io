<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<div class="calibre1">
				<h2 class="baslik2" id="calibre_toc_10">Hicaz ve Haremeyn Kavramları</h2>
				<p class="bibliyografya">Lügatte “iki şeyi birbirinden ayıran sınır, engel” anlamına gelen Arap yarımadasının beş bölgesinden birisi olan Hicaz, Kızıldeniz’in doğusunda, kuzeyde Ürdün’ün liman şehri Akabe’den güneyde Yemen sınırındaki Asîr’e ve doğuda Necid çöllerinden Irak’a kadar uzanır; Mekke ve Medine şehirlerinin yanı sıra Yemâme de mülhaklarıyla birlikte Hicaz’a dâhildir.<a href="mekke%20medine_split_045.html#footnote-1487-28" id="footnote-1487-28-backlink" name="footnote-1487-28-backlink">[28]</a> Bu bağlamda Hicaz’ın güneyinde Tâif, Mekke ve Cidde ile kuzeyinde Medine ve Yenbu’a kadar uzanan kesimi İslâm dini ve tarihi bakımından en önemli parçasını oluşturur.<a href="mekke%20medine_split_045.html#footnote-1487-29" id="footnote-1487-29-backlink" name="footnote-1487-29-backlink">[29]</a> Hicaz şehirleri içinde Mekke ve Medine’nin statüleri ilk dönemden itibaren farklı bir şekilde telakki edilmiştir. Bu bakımdan gayri müslimlerin burada ikametleri yasaklanmış, Haremeyn’de geçici bir süre de olsa kalmalarına izin verilmemiş ve Hicaz’da üç günden fazla kalmaları uygun görülmemiştir.<a href="mekke%20medine_split_045.html#footnote-1487-30" id="footnote-1487-30-backlink" name="footnote-1487-30-backlink">[30]</a></p>
				<p class="bibliyografya">“İki harem” anlamına gelen Haremeyn kelimesi Kâbe’nin inşasından itibaren harem kabul edilen Mekke ile hicretten sonra Hz. Muhammed tarafından harem ilân edilen Medine şehirlerinin ortak adıdır. İslâm dünyasının çok parçalı hâle gelmesinden sonra Haremeyn’in müdafaası halifelerin görevleri arasında ilk sırayı almış, hatta hilafetin şartları arasında sayılmıştır.<a href="mekke%20medine_split_045.html#footnote-1487-31" id="footnote-1487-31-backlink" name="footnote-1487-31-backlink">[31]</a> Bu bakımdan ortaçağda kurulan bütün Müslüman devletler arasında Haremeyn rekabet unsuru olmuş ve burada adına hutbe okunan halife veya sultan, Mekke ve Medine’nin resmen hakimi sayılmıştır.<a href="mekke%20medine_split_045.html#footnote-1487-32" id="footnote-1487-32-backlink" name="footnote-1487-32-backlink">[32]</a> </p>
				<p class="bibliyografya">Kızıldeniz’e paralel uzanan alçak, iklimi kuru ve sıcak dar kıyı ovası ile onun doğusundaki dağlık kesimlerin iki farklı coğrafî görünümde olan Hicaz’da iklim farklılıkları görülür. Bu iklim farklılıkları, en açık şekilde birbirinden tamamen farklı bir coğrafî yapıda olan Mekke ve Medine şehirlerinde görülür. Bu iki şehir yarımadanın tropikal kuşağında yer almalarına karşın, iklim bakımından sanki çok farklı kuşaklarda yer alıyormuş gibidirler. Mekke’ye göre vadi ve bozkır bakımından daha zengin olan Medine, sıcaktan nasibini ortalama olarak 5-10 derece daha az almaktadır. Medine’de yaz aylarında yüksek yerlerin ısısı mutedil iken kış aylarında sıfırın altına düşer.<a href="mekke%20medine_split_045.html#footnote-1487-33" id="footnote-1487-33-backlink" name="footnote-1487-33-backlink">[33]</a> </p>
				<p class="bibliyografya">Tarihin ilk dönemlerinden itibaren Şam ile Yemen’i birbirine bağlayan ana ticaret yolunun üzerinde bulunan Hicaz’ın en önemli konak yerlerinin başında Mekke ve Medine gelmekteydi. Ortaçağda Hicaz’ın deniz ulaşımı Kızıldeniz’in limanlarından Mekke’nin iskelesi olarak kullanılan Cidde ile Medine’nin iskelesi olarak kullanılan Yenbu (Câr) vasıtasıyla sağlanıyordu. Kızıldeniz’in tarih boyunca önemli olmasında Avrupa-Hindistan-Uzakdoğu ticaret yolu üzerinde bulunması kadar hac yolları üzerinde yer almasından kaynaklanıyordu. Kuzey Afrika ülkelerinden ve Şam’dan deniz yoluyla Haremeyn’e gitmek isteyenler Kulzüm’den gemilere binerek denize açılırlar; Medine’ye gidenler Yenbu’, Mekke’ye gidenler ise Cidde Limanı’na inerlerdi.<a href="mekke%20medine_split_045.html#footnote-1487-34" id="footnote-1487-34-backlink" name="footnote-1487-34-backlink">[34]</a> Bu bakımdan tarih boyunca Mekke ve Medine’ye hakim olmak isteyen devletler Kızıldeniz’i kontrol etmeye ayrı bir önem vermişlerdir.</p>
				<p class="bibliyografya">Ortaçağ’da, özellikle Selçuklu döneminden itibaren hac için Mekke ve Medine’ye gitmeyi ifade eden “Hicaz’a gitmek” tabirinin Türkler arasında yoğun olarak kullanılmaya başlandığı burada belirtilmelidir. </p>
		  </div>
<div class="calibre2" id="calibre_pb_10"/></body>
</html>