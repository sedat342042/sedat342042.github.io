<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<div class="calibre1">
				<h2 class="baslik2" id="calibre_toc_35">Medine’nin İmarıyla İlgili Faaliyetler</h2>
				<p class="normal">Hicret esnasında tam anlamıyla kentleşmemiş ve tarıma dayalı bir ekonomik yapıya sahip olan Medine’nin şehir olarak gelişmesiyle ilgili tüm medenî aktiviteler hicret sonrasında gerçekleşti. İslâmiyet’in ilk döneminden itibaren Medine’de şehirleşme daima teşvik edilmiş ve şehrin İslâmlaşması ile medenîleşmesi bir arada telakki edilerek idare ve savunma, ekonomi ve pazar, dini hayat gibi medenî hayatın en önemli üç fonksiyonu sırasıyla düzenlendi.<a href="mekke%20medine_split_046.html#footnote-1487-758" id="footnote-1487-758-backlink" name="footnote-1487-758-backlink">[758]</a> Gerçekleştirilen yeni yerleşme düzeninde mahallelerin sayısı artarken, şehirle doğrudan ilgili olmayan bazı kenar semtler de kentin bir parçası hâline getirildi ve şehir planı hicretten sonra inşa edilen Mescid-i Nebevî merkezli olarak tasarlandı.<a href="mekke%20medine_split_046.html#footnote-1487-759" id="footnote-1487-759-backlink" name="footnote-1487-759-backlink">[759]</a> </p>
				<p class="normal">Mescid-i Nebevî inşasıyla birlikte Mescid-i Harâm gibi şehir hayatının merkezine oturarak bir ibadethâne işlevi yanında daha sonraki devirlerde ortaya çıkacak olan sosyal hayatın pek çok müessesesini bünyesinde barındıran ve “külliye” adı verilen geleneğin de çekirdeğini teşkil etti. Bu bakımdan Abbasî halifelerinden Mehdî-Billah ile Memlükler’den Sultan Kayıtbay tarafından yapılan geniş kapsamlı Harem-i Şerif’in genişletilmesi ve çevresinin düzenlenmesi şehrin fizikî yapısında önemli değişikliklere sebep oldu. Çünkü yapılanlar sadece Mescid-i Nebevî ile sınırlı kalmamakta ve şehrin tamamını içine almaktaydı. Abbasîler döneminden itibaren su şebekesi, kamu ve çevre sağlığı ile şehir içi ulaşımın sağlanması yolunda sürekli tedbirler alınarak şehrin fizikî yapısına sosyal ve kültürel bina kompleksleri ilâve edildi. Medine’ye halifeler, hanedan mensupları ve diğer ileri gelenler ile oluşturulan zengin vakıflar sayesinde idarî binalar, mescidler, medreseler, tekkeler, zâviyeler, ribâtlar, imâretler ve sebiller gibi yapılar inşa edilmiş ve bunlar bir taraftan şehrin fizikî yapısını güzelleştirirken, diğer taraftan da şehrin ekonomik hayatına önemli katkılar sağlamıştır. Bunlardan medrese, tekke, zâviye ve ribâtlar hac mevsimlerinde veya ilim tahsili için Medine’ye gelenlere misafirhâne görevi de yapıyorlardı.<a href="mekke%20medine_split_046.html#footnote-1487-760" id="footnote-1487-760-backlink" name="footnote-1487-760-backlink">[760]</a> </p>
				<p class="normal">Muktedir-Billâh’ın annesi hacıların ekonomik durumlarının yanında sağlık durumlarıyla da ilgilenmiş, Haremeyn’e tıbbî malzeme göndermeyi âdet edinmişti.<a href="mekke%20medine_split_046.html#footnote-1487-761" id="footnote-1487-761-backlink" name="footnote-1487-761-backlink">[761]</a> Medine’de sağlık problemlerinin çözümüyle ilgili ilk ciddî adım Büveyhî Hükümdarı Adudüddevle tarafından yaptırılan hastane ile atıldı ve uzun süre hizmet veren şehrin tek hastanesi Memlük Sultanı Baybars I tarafından tamir ettirildi.<a href="mekke%20medine_split_046.html#footnote-1487-762" id="footnote-1487-762-backlink" name="footnote-1487-762-backlink">[762]</a> Memlüklüler’in son döneminde Medine’de yaşayan Sehâvî (ö. 1496) zamanında bu hastanenin çalıştığını kaydetmektedir.<a href="mekke%20medine_split_046.html#footnote-1487-763" id="footnote-1487-763-backlink" name="footnote-1487-763-backlink">[763]</a> </p>
				<p class="normal">Hilâfet merkezinin nakledilmesi, merkezî idareye uzaklık, ekonomik imkânların kısıtlılığı ve Medine’nin çevresinde bedevî kabilelerin varlığı şehri saldırı ve tecavüzlere açık hâle getirmişti. Medine’nin dış saldırılara karşı korumak amacıyla Mescid-i Nebevî merkezli olarak surlarla çevrilmesi ihtiyacı ortaya çıktı. Büveyhî Hükümdarı Adudüddevle tarafından 360 (970-971) yılında taş ve kerpiç kullanılarak yaptırılan<a href="mekke%20medine_split_046.html#footnote-1487-764" id="footnote-1487-764-backlink" name="footnote-1487-764-backlink">[764]</a> surların Cennetü’l-Bakī, Uhud, Kubâ ve Akîk’e çıkan dört adet ahşap kapısı vardı.<a href="mekke%20medine_split_046.html#footnote-1487-765" id="footnote-1487-765-backlink" name="footnote-1487-765-backlink">[765]</a> Bu surlar zaman içerisinde harap olmuş temelinden başka her hangi bir iz kalmamıştı.<a href="mekke%20medine_split_046.html#footnote-1487-766" id="footnote-1487-766-backlink" name="footnote-1487-766-backlink">[766]</a> 540’da (1145-46) Medine’de bir medrese de yaptırmış olan Zengîler’in ünlü veziri Cemaleddin el-İsfehânî tarafından Medine’nin surları yenilendi.<a href="mekke%20medine_split_046.html#footnote-1487-767" id="footnote-1487-767-backlink" name="footnote-1487-767-backlink">[767]</a> </p>
				<p class="normal">Şehri kısmen kuşatan ve bedevî hücumlarına karşı yetersiz kalınca bu surlar Nureddin Mahmud Zengî tarafından 1162’de Mescid-i Nebevî merkez alınarak şehrin daha fazla bir kısmını içine alacak şekilde yeniden yaptırıldı. Eskiden olduğu gibi dört kapısı bulunan Medine surunun Bakî tarafındaki kapısına bir kitabe konuldu.<a href="mekke%20medine_split_046.html#footnote-1487-768" id="footnote-1487-768-backlink" name="footnote-1487-768-backlink">[768]</a> İkinci defa ve daha geniş bir alanda Medine’nin güvenliğini sağlayan bu surun yapılmasından sonra sur içinin yanında sur dışında da yerleşim başladı.<a href="mekke%20medine_split_046.html#footnote-1487-769" id="footnote-1487-769-backlink" name="footnote-1487-769-backlink">[769]</a> Sonraki dönemlerde bazen tamir ettirilen Medine surlarıyla ilgili en kapsamlı çalışma, el-Meliküssâlih Muhammed b. Kalavun’un emriyle Medine valisi Sa’d b. Sâbit tarafından 1350 yılında başlatılmış ve 1354 yılında Medine valisi Fazl b. Kasım tarafından tamamlanarak gerçekleştirilmişti.<a href="mekke%20medine_split_046.html#footnote-1487-770" id="footnote-1487-770-backlink" name="footnote-1487-770-backlink">[770]</a></p>
				<p class="normal">Merkezî idareden oldukça uzak olan ve yapılan düzenlemelerin bir kısmının sadece hac mevsimiyle sınırlı olması ve malzemenin neredeyse tamamının Hicaz dışından getirilmesi yapılan yatırımların maliyetlerini artıran faktörlerdendi. Gerek Medine’nin mukaddes konumu ve gerekse buraya yatırım yapanların bunu bir perestij vasıtası gördükleri için bunlar dikkate alınmıyor ve nüfus azalması, sosyal yapı bozulması, bedevî baskınları ve yangınlar gibi olguların yanında coğrafî konum ile merkeze uzaklıktan kaynaklanan problemler buraya yansıtılmamaya çalışılarak bunların fizikî yapıda gerçekleştireceği tahribatın mümkün olduğunca az olmasına çaba gösteriliyordu. Çünkü Medine’nin yolları, sokakları, pınarları, evleri ve çevresi de dâhil olmak üzere şehrin her tarafında İslâmiyet’in ilk döneminden hatıra taşıyan manevî bir tarafının olduğuna inanılıyordu.<a href="mekke%20medine_split_046.html#footnote-1487-771" id="footnote-1487-771-backlink" name="footnote-1487-771-backlink">[771]</a> </p>
				<p class="normal">Abbasîler döneminden itibaren önemli bir kısmı Ömer b. Abdülaziz’in çabalarıyla ortaya çıkarılan ilk döneme ait hatıra taşıyan ve Medine’nin fizikî yapısının tamamlayıcı bir unsuru olan bu mekânların bakım ve onarımına ayrı bir önem verilmiştir. Medine ile ilgili çalışmalarıyla tanınan ve ömrünün önemli bir kısmını bu şehirde geçiren Sehavî’nin (ö. 1496) zamanında bu türden 51 adet mescidin olduğunu kaydetmiş olması bu hususu teyit etmektedir.<a href="mekke%20medine_split_046.html#footnote-1487-772" id="footnote-1487-772-backlink" name="footnote-1487-772-backlink">[772]</a> Yine Sehâvî’den Cennetü’l-Bakī’ ile Uhud Şehitliği’nde önemli kimselerin kabirlerinin kubbe ile örtülerek türbe hâline getirilmiş olduğunu da öğrenmekteyiz ki,<a href="mekke%20medine_split_046.html#footnote-1487-773" id="footnote-1487-773-backlink" name="footnote-1487-773-backlink">[773]</a> İbn Battûta bunlar hakkında ayrıntılı bilgi vermektedir.<a href="mekke%20medine_split_046.html#footnote-1487-774" id="footnote-1487-774-backlink" name="footnote-1487-774-backlink">[774]</a> Bunların neredeyse tamamı Abbasîler ve sonraki dönemlerde gerçekleşmişti. 765 yılında yılında vefat eden Ca’ferî fıkhının kurucusu Ca’fer es-Sâdık Cennetü’l-Bakī’de babası ve dedesinin yanına Ali evlâdına ait türbeye defnedilmiş olması erken dönemden itibaren kubbeli mezarların varlığına işaret etmektedir.<a href="mekke%20medine_split_046.html#footnote-1487-775" id="footnote-1487-775-backlink" name="footnote-1487-775-backlink">[775]</a> Cennetü’l-Bakī’de türbe haline getirilen diğer önemli mekânlar arasında Hz. Muhammed’in oğlu İbrahim ile Selmân-ı Fârisî’nin kabirlerinin bulunduğu yerler sayılabilir.<a href="mekke%20medine_split_046.html#footnote-1487-776" id="footnote-1487-776-backlink" name="footnote-1487-776-backlink">[776]</a> Öbür yandan sağlıklarında Medine’de türbe şeklinde hazırladıkları mezar yerine veya Cennetü’l-Bakī’ye defnedilmeyi vasiyet edenler vardı.<a href="mekke%20medine_split_046.html#footnote-1487-777" id="footnote-1487-777-backlink" name="footnote-1487-777-backlink">[777]</a> </p>
				<p class="normal">Mekke kadar olmasa da Medine’nin de bazen sel baskınlarına uğradığı ve maddî kayıpların olduğu görülmektedir. 19 Şubat 1286 tarihinde Medine ve çevresine çok şiddetli bir yağmur yağmış Mescid-i Nebevî başta olmak üzere çevresindeki evler ciddî hasar görmüştü. Yağmurun akabinde gelen sel ise sadece binalara değil aynı zamanda hurma bahçeleri başta olmak üzere tarım alanlarında büyük hasara sebep olmuş ve bazı su kaynakları zarar görmüştü.<a href="mekke%20medine_split_046.html#footnote-1487-778" id="footnote-1487-778-backlink" name="footnote-1487-778-backlink">[778]</a> Medine emiri Cemmâz b. Şeyha şehirde olan durumu el-Melikü’l-Mansûr Seyfeddin Kalavun’a bildirdi. Bu işin yapılması için özel çaba gösteren Kalavun’un emriyle başta Mescid-i Nebevî olmak üzere Medine’deki hasar gören bütün yerler tamir edilmeye başlandı ve işlerin bir kısmı Kalavun’un vefatından sonra (1290) Memlük sultanı olan oğlu el-Melikü’l-Eşref Halil zamanında tamamlandı.<a href="mekke%20medine_split_046.html#footnote-1487-779" id="footnote-1487-779-backlink" name="footnote-1487-779-backlink">[779]</a> </p>
		  </div>
<div class="calibre2" id="calibre_pb_67"/></body>
</html>