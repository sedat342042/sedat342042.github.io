<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<div class="calibre1">
				<h2 class="baslik2" id="calibre_toc_13">Abbasîler’e Karşı Muhammed en-Nefsüzzekiyye’nin Kıyamı</h2>
				<p class="bibliyografya">Abbasîler döneminde meydana gelen Âl-i Fâtıma orijinli kıyamların içerisinde en çok iz bırakanı Muhammed b. Abdullah b. el-Hasen el-Müsennâ b. el-Hasen b. Ali b. Ebû Tâlib tarafından gerçekleştirilenidir. Çok iyi bir eğitim gören Muhammed, çocukluğundan itibaren geleceğin siyasî lideri olarak görülmüş ve babası Hz. Hasan’ın torunu Abdullah<a href="mekke%20medine_split_045.html#footnote-1487-110" id="footnote-1487-110-backlink" name="footnote-1487-110-backlink">[110]</a> tarafından “Mehdî”<a href="mekke%20medine_split_045.html#footnote-1487-111" id="footnote-1487-111-backlink" name="footnote-1487-111-backlink">[111]</a> unvanı verilmiştir.<a href="mekke%20medine_split_045.html#footnote-1487-112" id="footnote-1487-112-backlink" name="footnote-1487-112-backlink">[112]</a> Ayrıca güvenilir, müttakî ve mürüvvet sahibi olduğu ve Medine’de yaşadığı zühd hayatı sebebiyle “en-Nefsüszekiyye” lakabıyla da meşhur olmuştur.<a href="mekke%20medine_split_045.html#footnote-1487-113" id="footnote-1487-113-backlink" name="footnote-1487-113-backlink">[113]</a> Nitekim Emevîler’in yıkılmaya yüz tuttuğu VIII. yüzyılın ikinci çeyreğinden itibaren Hicaz’da hakimiyet kurmak için girişimde bulunan Ali evlâdının siyasî faaliyetlerinin hemen hemen tamamı Medine merkezli olmak üzere Muhammed en-Nefsüszekiyye’nin etrafında ve yönetiminde gelişmiştir. </p>
				<p class="bibliyografya">Muhammed en-Nefsüszekiyye’nin siyaset sahnesine ilk çıkışı Emevî halifelerinden II. Velid’in katledilmesinden sonradır (744). Bundan sonra Emevîler’e karşı siyasî üstünlüklerini kurabileceklerine kanaat getiren Haşimîler Ebvâ veya Mekke’de bir araya gelerek liderliğe kimi getirecekleri konusunda fikir teatisinde bulunmuşlar ve Abbasîler’den Ebü’l-Abbas ve Ebû Ca’fer’in de yer aldığı toplantıda yaptıkları uzun görüşmelerden sonra Muhammed en-Nefsüszekiyye’ye biat edilmesini kararlaştırmışlardı.<a href="mekke%20medine_split_045.html#footnote-1487-114" id="footnote-1487-114-backlink" name="footnote-1487-114-backlink">[114]</a> İbn Tabâtabâ, Muhammed en-Nefsüzzekiyye adına gerçekleşen biat konusunda Hâşimoğulları’nın tamamının ittifakı olduğu görüşündedir.<a href="mekke%20medine_split_045.html#footnote-1487-115" id="footnote-1487-115-backlink" name="footnote-1487-115-backlink">[115]</a> Bu toplantının bir diğer önemli sonucu da Abdullah b. Hasan’ın oğullarına biat konusunda Mû’tezile mezhebine mensup olanların da Hâşimoğulları’yla birleşmeleridir.<a href="mekke%20medine_split_045.html#footnote-1487-116" id="footnote-1487-116-backlink" name="footnote-1487-116-backlink">[116]</a> İbn Haldun ise Emevîler’in yıkılışıyla birlikte Medine’de toplanan ehl-i beytin gizlice Muhammed en-Nefsüzzekiyye’ye biat ettiklerini kaydeder.<a href="mekke%20medine_split_045.html#footnote-1487-117" id="footnote-1487-117-backlink" name="footnote-1487-117-backlink">[117]</a> Bütün bu haberlerin ortak sonucu ise imametini açıklayarak harekete geçen Muhammed b. Abdullah’ın biat almaya başlaması ve Abbasîler iktidara gelince halife olan Ebü’l-Abbas es-Seffâh’ı meşru tanımadıkları için Muhammed ve ailesinden hiç kimsenin tebrik etmeye gitmemiş olmasıdır.<a href="mekke%20medine_split_045.html#footnote-1487-118" id="footnote-1487-118-backlink" name="footnote-1487-118-backlink">[118]</a> </p>
				<p class="bibliyografya">Veliaht iken Medine’de yaşayan Ali evlâdının önemli bir kısmının Abbasîler’e biat etmelerini sağlayamayan Mansûr, iktidara geldiği zaman Haremeyn valisinden Mekke ve Medine halklarından bir şekilde biat almasını istemişti. Ali evlâdının özellikle Hasenî kolu kendilerine yapılan biat teklifine olumlu yaklaşmamışlar; liderleri Muhammed en-Nefsüzzekiyye ile kardeşi İbrahim de bir süre Medine’den ayrılmayı tercih etmişlerdi.<a href="mekke%20medine_split_045.html#footnote-1487-119" id="footnote-1487-119-backlink" name="footnote-1487-119-backlink">[119]</a> Medine’de Muhammed ve İbrahim’e otoritelerini tanıttırmaya muvaffak olamayan Mansûr, rakip gördüğü Abdullah b. Ali ve Ebû Müslim el-Horasânî’yi yok ettiği gibi Muhammed ve İbrahim kardeşleri de ortadan kaldırarak bütün siyasî rakiplerinden kurtulmayı hedefliyordu.<a href="mekke%20medine_split_045.html#footnote-1487-120" id="footnote-1487-120-backlink" name="footnote-1487-120-backlink">[120]</a> </p>
				<p class="bibliyografya">İslâm dünyasının çeşitli bölgelerinde dolaştıktan sonra gizlice Medine’ye dönen Muhammed en-Nefsüzzekiyye şehrin yakınlarındaki Radvâ dağı yakınlarında bulunan Cüheyne kabilesinin topraklarından faaliyetlerini yürütmeye çalışıyordu.<a href="mekke%20medine_split_045.html#footnote-1487-121" id="footnote-1487-121-backlink" name="footnote-1487-121-backlink">[121]</a> Bu arada Mansûr, Muhammed ve kardeşi İbrahim’i yakalayarak biat almaya muvaffak olamayan üç valisini değiştirmek zorunda kalmıştı. İdarî tedbirlerle otoritelerinin tanınmayacağı kanaatine varan Mansûr, Muhammed en-Nefsüzzekiyye’nin ailesiyle taraftarlarına baskı yapmaya karar verdi ve oğullarını kendisine getirip teslim etmeyen Abdullah b. Hasan’ın tutuklanmasını emretti.<a href="mekke%20medine_split_045.html#footnote-1487-122" id="footnote-1487-122-backlink" name="footnote-1487-122-backlink">[122]</a> Ancak Abdullah b. Hasan’ın tutuklanmış olması Muhammed en-Nefsüzzekiyye ile taraftarlarının Medine ve Mekke’de yürüttükleri faaliyetlerine her hangi bir olumsuz etkiye sebep olmadı. Bunun üzerine Mansûr, Abdullah b. Hasan’ı Medine’den Kûfe’ye naklederek Muhammed ve İbrahim kardeşlerin buraya gelmelerini sağlamaya çalıştı. Ancak Muhammed ve İbrahim hayatlarından endişe ederek ortaya çıkmadan muhalefetlerini sürdürdüler.<a href="mekke%20medine_split_045.html#footnote-1487-123" id="footnote-1487-123-backlink" name="footnote-1487-123-backlink">[123]</a> </p>
				<p class="bibliyografya">Mansûr’un 25 Aralık 761’de Medine valiliğine atadığı Riyâh b. Osman’ın Mescid-i Nebevî’nin minberinden yapmış olduğu konuşması şehirde Abbasî otoritesinin zafiyetini açıkça gösteriyordu. Medineliler’in hafızalarında olumsuz izler bırakmış olan Harre Vakası’nın komutanı Müslim b. Ukbe’nin yeğeni Riyâh hicret yurdunun sakinlerini şu sözlerle Abbasîler’e itaate çağırıyordu: “Ey Medine halkı! Yeşilliklerinizi kurutarak, erkeklerinizi tüketen Müslim b. Ukbe’nin amcasının oğlu Osman b. Hayyân’ın oğluyum. Allah’a yemin ederim! Şehrinizi öyle ıssız bir hâle getireceğim ki, orada bir köpek bile uluyamayacak.”<a href="mekke%20medine_split_045.html#footnote-1487-124" id="footnote-1487-124-backlink" name="footnote-1487-124-backlink">[124]</a> Haccâc’ın Kûfe mescidinde yaptığı konuşmasına benzeyen bu sözler Medineliler’in öfkesine sebep olmuş, ona babasının Emevîler dönemindeki valiliği esnasındaki icraatlarını hatırlatan ve isyana hazır olduklarını gösteren şu sözlerle cevap vermişlerdi: “Ey iki defa dayak cezasına uğramışın oğlu! Ya elini bizden çekersin ya da biz canımızı korumasını biliriz.”<a href="mekke%20medine_split_045.html#footnote-1487-125" id="footnote-1487-125-backlink" name="footnote-1487-125-backlink">[125]</a> </p>
				<p class="bibliyografya">Medine halkının tavrının olumsuz ve Abbasî otoritesine boyun eğmekten yana olmadığını gören Riyâh durumu Mansûr’a bildirdi. Mansûr’un elçisinin Medineliler’e okuduğu şu satırlar onlara yapılan belki de son ikazdı: “Ey Medineliler! Valiniz sizin ihanet ve muhalefetinizi, bizim hakkımızdaki olumsuz düşüncelerinizi ve müminlerin emirine yaptığınız biatten ayrıldığınızı bana yazdı. Müminlerin emiri Allah’a yemin ediyor ki, bu hâlinizden vazgeçmezseniz, güvenliğinizi denizden ve karadan tehdit eden aramızda akrabalık bağı bulunmayan kötü kalpli adamları üzerinize gönderecektir.”<a href="mekke%20medine_split_045.html#footnote-1487-126" id="footnote-1487-126-backlink" name="footnote-1487-126-backlink">[126]</a> Ancak bu mektup muhaliflerle birleşerek hilâfeti Ali evlâdına vermekte kararlı olan Medineliler’in valilerini evine kadar taşlamalarıyla sonuçlanmıştı.<a href="mekke%20medine_split_045.html#footnote-1487-127" id="footnote-1487-127-backlink" name="footnote-1487-127-backlink">[127]</a></p>
				<p class="bibliyografya">Üç yıldan fazla hapiste kalan ve bu süre içerisinde sert ve haşin bir muameleye tâbi tutulan babasının hapiste ölmesi Muhammed en-Nefsüzzekiyye’nin Abbasîler’e karşı kıyamını zorunlu hâle getirmişti. 25 Eylül 762 tarihinde Abbasîler’e karşı hilâfet iddiasıyla harekete geçen Muhammed b. Abdullah şehir halkından aldığı büyük bir destekle<a href="mekke%20medine_split_045.html#footnote-1487-128" id="footnote-1487-128-backlink" name="footnote-1487-128-backlink">[128]</a> Medine’ye hakim oldu ve vali başta olmak üzere Abbasî taraftarlarını hapsetti.<a href="mekke%20medine_split_045.html#footnote-1487-129" id="footnote-1487-129-backlink" name="footnote-1487-129-backlink">[129]</a> Muhammed en-Nefsüzzekiyye’nin Medine halkının büyük ilgisine mazhar olmasına sebep olan faktörlerin başında İmam Malik’ten alınan fetva geliyordu.<a href="mekke%20medine_split_045.html#footnote-1487-130" id="footnote-1487-130-backlink" name="footnote-1487-130-backlink">[130]</a> Muhammed’in desteği sadece Medine ile sınırlı değildi ve Irak’ta etkin bir kimse olan Ebû Hanîfe’de destekliyordu.<a href="mekke%20medine_split_045.html#footnote-1487-131" id="footnote-1487-131-backlink" name="footnote-1487-131-backlink">[131]</a> Bu arada Abbasiler’in iktidara gelişiyle hapisten çıkarak onları desteklemeye başlayan Şair Südeyf b. Meymûn, Muhammed en-Nefsüzzekiyye’nin en büyük destekçisi olmuş ve eskiden olduğu gibi Âl-i Fâtıma’ın haklarını savunmaya başlamış; hatta Medine’de Abbasîler aleyhine bir havanın esmesinie en önemli katkıyı yapmıştı.<a href="mekke%20medine_split_045.html#footnote-1487-132" id="footnote-1487-132-backlink" name="footnote-1487-132-backlink">[132]</a> </p>
				<p class="bibliyografya">Muhammed en-Nefsüzzekiyye’nin Abbasîler’e karşı kalkışmasını İmam Malik’in neden desteklediği biat aldıktan sonra Mescid-i Nebevî’de yaptığı, Hicaz’ın Irak’a karşı siyasî duruşunu gösteren ve karşı çıkışın hangi gerekçelere dayandığını açıklayan konuşmasının satır aralarında görülmektedir: “Ey İnsanlar! Bu sizin de bildiğiniz gibi Kubbetü’l-Hadrâ’yı<a href="mekke%20medine_split_045.html#footnote-1487-133" id="footnote-1487-133-backlink" name="footnote-1487-133-backlink">[133]</a> Allahın hükümranlığına karşı koymak ve Kâbe’nin kadrini küçültmek için inşa eden Allah düşmanı Ebû Ca’fer’in işidir; ne var ki Allah Firavun’un canını “Ben, sizin en yüce Rabbinizim!”<a href="mekke%20medine_split_045.html#footnote-1487-134" id="footnote-1487-134-backlink" name="footnote-1487-134-backlink">[134]</a> dediği zaman almıştır. Bu dini idare etmeye en layık olanlar muhacir ve ensarın çocuklarıdır. Allah’ım! Onlar (Mansûr ve taraftarları) Senin haramını helal, helalini de haram kıldılar. </p>
				<p class="bibliyografya">Senin korkuttuklarına emân verdiler, emin kıldıklarını da korkuttular. Allah’ım! Onları teker teker kahret. Ey İnsanlar! Allah’a yemin ederim ki, kuvvetliyken aranızdan çıkıp siyasî kalkışmaya girmedim, kendimi sizin için ortaya attım. Allah’a yemin ederim ki, Allah’a ibadet olunan Mısır toprağından bana bey’at alındığı hâlde buraya geldim.”<a href="mekke%20medine_split_045.html#footnote-1487-135" id="footnote-1487-135-backlink" name="footnote-1487-135-backlink">[135]</a> </p>
				<p class="bibliyografya">Burada şu husus belirtilmelidir ki, Muhammed en-Nefsüzzekiyye siyasî davranışlarında atası Hz. Ali’yi örnek alarak dinî ve ahlakî değerlere bağlı kalarak politik davranışlarını kişiselleştirmemiş ve temsil ettiği topluluk önünde Emevîler ile Abbasîler’in durumuna düşmemeye özen göstermiş siyasî hedef ve davranışlarının toplum mutabakatıyla doğrudan ilgili olduğuna daima vurgu yapmıştır.<a href="mekke%20medine_split_045.html#footnote-1487-136" id="footnote-1487-136-backlink" name="footnote-1487-136-backlink">[136]</a> </p>
				<p class="bibliyografya">Medine’de hilafetini ilân eden Muhammed en-Nefsüzze-kiyye’nin Mekke’ye gönderdiği Muhammed b. Hasan buraya ulaştığında Abbasî valisini çıkararak halktan Muhammed en-Nefsüzzekiyye adına biat almıştı.<a href="mekke%20medine_split_045.html#footnote-1487-137" id="footnote-1487-137-backlink" name="footnote-1487-137-backlink">[137]</a> Muhammed’in Mekke dışında çeşitli yerlere valiler gönderdiği de rivayet edilmektedir.<a href="mekke%20medine_split_045.html#footnote-1487-138" id="footnote-1487-138-backlink" name="footnote-1487-138-backlink">[138]</a> Ancak bunların bizzat Muhammed en-Nefsüzzekiyye tarafından mı, yoksa aynı anda Basra’da kıyama geçen kardeşi İbrahim tarafından mı gönderildiği ve gittikleri yerlerde Muhammed’e biat alıp almadıkları hususu belirgin değildir. </p>
				<p class="bibliyografya">Medine’de meydana gelen gelişmelerden haberdar olan Ebû Ca’fer el-Mansûr ilk olarak Medine’yi ekonomik anlamda baskı altına almak için buraya deniz yoluyla gönderilen zahirenin kesilmesini ve Haremeyn halkına özel olan bazı imtiyazların kaldırılmasını emretti.<a href="mekke%20medine_split_045.html#footnote-1487-139" id="footnote-1487-139-backlink" name="footnote-1487-139-backlink">[139]</a> Bu arada Muhammed en-Nefsüzzekiyye’nin kalkışması esnasında Âl-i Fâtıma’nın mallarına el konulduğu bu olayda aktif olarak rol almayan Ca’fer es-Sadık’ın daha sonra bunları Mansûr’dan talep etmesinden anlaşılmaktadır.<a href="mekke%20medine_split_045.html#footnote-1487-140" id="footnote-1487-140-backlink" name="footnote-1487-140-backlink">[140]</a> Ebû Ca’fer’in en büyük endişesi Muhammed en-Nefsüzzekiyye’nin siyasî kalkışmasının Mısır yoluyla Endülüs’e kadar uzanarak henüz tam anlamıyla yerleşmeyen Abbasî otoritesinin ciddî anlamda sarsılabileceğiydi.<a href="mekke%20medine_split_045.html#footnote-1487-141" id="footnote-1487-141-backlink" name="footnote-1487-141-backlink">[141]</a> Ebû Hanife ve İmam Malik gibi İslâm toplumunun geniş kesiminde etkili olan çok sayıda şahsın açıktan Muhammed en-Nefsüzzekiyye’yi desteklemiş olmaları Mansûr’un endişelerinde ne kadar haklı olduğunu göstermektedir.<a href="mekke%20medine_split_045.html#footnote-1487-142" id="footnote-1487-142-backlink" name="footnote-1487-142-backlink">[142]</a> Bu bakımdan hemen harekete geçen Mansûr’un işi sıkı tuttuğu Muhammed en-Nefsüzzekiyye kalkışmasını bastırmak içim yeğeni İsa b. Musa’yı kumandan olarak görevlendirmesinden anlaşılmaktadır. Mekke ve Medine’de Abbasî otoritesini sağlayan Davud b. Ali gibi aileden birisi olan İsa b. Musa en büyük rakip ailenin hareketini bastırmakla görevlendirilmişti.<a href="mekke%20medine_split_045.html#footnote-1487-143" id="footnote-1487-143-backlink" name="footnote-1487-143-backlink">[143]</a></p>
				<p class="bibliyografya">İsa b. Musa komutasındaki Abbasî ordusu her hangi bir engelle karşılaşmadan şehri istila etti (6 Aralık 762) ve Muhammed en-Nefsüzzekiyye ile teslim olmayan Medineliler öldürüldü.<a href="mekke%20medine_split_045.html#footnote-1487-144" id="footnote-1487-144-backlink" name="footnote-1487-144-backlink">[144]</a> Hendek ve Harre savaşlarında kullanılan hendekler yeniden tahkim edilerek Abbasîler’e karşı konulmaya çalışılmıştı.<a href="mekke%20medine_split_045.html#footnote-1487-145" id="footnote-1487-145-backlink" name="footnote-1487-145-backlink">[145]</a> Ancak Abbasî ordusunun gücü karşısında alınan tedbirler zayıf kalmış, can ve mal güvenliğinden endişe eden bazı Medineliler de yurtlarını terk ederek Mekke’ye gitmişlerdi.<a href="mekke%20medine_split_045.html#footnote-1487-146" id="footnote-1487-146-backlink" name="footnote-1487-146-backlink">[146]</a> Bu arada Esmâ bint Hasan el-Abbasî’nin çatışmalar sürerken Mescid-i Nebevî’nin minaresine Abbasîler’in hakimiyet alameti olan siyah bir bayrak asması Medineliler’in çoğu tarafından şehrin düşmesine işaret olarak yorulmuş ve buradan ayrılmalarında etken olmuştu.<a href="mekke%20medine_split_045.html#footnote-1487-147" id="footnote-1487-147-backlink" name="footnote-1487-147-backlink">[147]</a></p>
				<p class="bibliyografya">Etrafında kalan seksen kişilik grupla sonuna kadar mücadele ederek on iki kişiyi yalnız başına ortadan kaldıran ve kıyamı iki ay on iki gün süren Muhammed en-Nefsüzzekiyye’nin kesilen başı Mansûr’a götürülmüştü.<a href="mekke%20medine_split_045.html#footnote-1487-148" id="footnote-1487-148-backlink" name="footnote-1487-148-backlink">[148]</a> Muhammed en-Nefsüzzekiyye katledilince Abbasî kumandanı İsa, sancaklar göndererek bunları Medine’nin çeşitli yerlerine astırdı. Ayrıca Muhammed’in taraftarlarından hayatta kalanları Seniyyetü’l-vedâ ile Ömer b. Abdülaziz’in evi arasında iki sıra hâlinde asarak idam etti.<a href="mekke%20medine_split_045.html#footnote-1487-149" id="footnote-1487-149-backlink" name="footnote-1487-149-backlink">[149]</a> Muhammed en-Nefsüzzekiyye’nin kalkışmasında hayatlarını kaybedenlerin nereye ve nasıl defnedildikleri hususu belirgin değildir.<a href="mekke%20medine_split_045.html#footnote-1487-150" id="footnote-1487-150-backlink" name="footnote-1487-150-backlink">[150]</a> Ancak Muhammed en-Nefsüzzekiyye’nin Medine’nin kuzeyinde bulunan kabrinin türbe hâline getirildiği ve şehrin önemli ziyaretgâhlarından birisi olduğu sonraki döneme ait eserlerden anlaşılmaktadır.<a href="mekke%20medine_split_045.html#footnote-1487-151" id="footnote-1487-151-backlink" name="footnote-1487-151-backlink">[151]</a> Nitekim Medine tarih yazımının önemli simalarından olan İbn Ferhûn (ö. 1397) zamanında Medine’ye gelenlerin ziyaret ettikleri on iki meşhed olduğunu bunlardan birisinin de Muhammed en-Nefsüzzekiyye’nin türbesi olduğunu kaydeder.<a href="mekke%20medine_split_045.html#footnote-1487-152" id="footnote-1487-152-backlink" name="footnote-1487-152-backlink">[152]</a></p>
				<p class="bibliyografya">Hadis kitaplarında müstakil bölüm başlığı olarak kullanılan ve gelecekte çıkacak olan sosyal kargaşa ve iç savaş gibi toplum bütünlüğünü bozan her türlü davranışı “fiten” kavramıyla ifade edilir.<a href="mekke%20medine_split_045.html#footnote-1487-153" id="footnote-1487-153-backlink" name="footnote-1487-153-backlink">[153]</a> Bazı hadis kitaplarının fiten bölümlerinde ve tarih kitaplarında “ahcâru’z-zeyt” şeklinde Medine’de bir yer adı yer alır.<a href="mekke%20medine_split_045.html#footnote-1487-154" id="footnote-1487-154-backlink" name="footnote-1487-154-backlink">[154]</a> Arapça’da hazırladığı en geniş sözlüğüyle tanınan Zebîdî hadis kitaplarının “fiten” bölümlerinde yer alan “ahcâru’z-zeyt” tabirinden Muhammed en-Nefsüzzekiye’nin katledildiği yerin kastedildiği görüşünü ileri sürmektedir.<a href="mekke%20medine_split_045.html#footnote-1487-155" id="footnote-1487-155-backlink" name="footnote-1487-155-backlink">[155]</a> Zebîdî’nin böyle bir sonuca ulaşmasında Taberî ve İbnü’l-Esîr’de yer alan Muhammed en-Nefsüzzekiyye’nin burada katledildiği<a href="mekke%20medine_split_045.html#footnote-1487-156" id="footnote-1487-156-backlink" name="footnote-1487-156-backlink">[156]</a> haberinin yanında bu olayın Abbasî taraftarları dışında toplum hafızasında bırakmış olduğu derin izden kaynaklanmış olduğu unutulmamalıdır. Fiten ve melâhim konusunda eser yazan az sayıdaki müelliften birisi olan Nuaym b. Hammâd (ö. 843) tarafından ileri sürülen Medine’nin bu olay esnasında mubah kılındığı şeklindeki rivayetin<a href="mekke%20medine_split_045.html#footnote-1487-157" id="footnote-1487-157-backlink" name="footnote-1487-157-backlink">[157]</a> diğer kaynaklar tarafından teyit edilmediği hususu da burada belirtilmelidir. </p>
				<p class="bibliyografya">Ebû Ca’fer el-Mansûr, Muhammed en-Nefsüzzekiyye ve kardeşini ortadan kaldırarak Hicaz’da Abbasî otoritesini yerleştirmişti. Ancak Harre Vak‘ası’ndan sonra Medine tarihinde en çok iz bırakan bu olayın ardından Medine’nin merkezî hükümete karşı Ali evlâdının ve özellikle de Hz. Hasan neslinden gelenlerin öncülüğünde gerçekleşen muhalefet hareketlerinin merkezine dönüşmesini engelleyememişti. </p>
				<p class="bibliyografya">Öbür yandan İsa b. Musa’nın Mekke’ye gitmek üzere Medine’den ayrılmasından sonra şehirde işlerin hemen düzene girmediği görülür. Mansûr tarafından Medine’ye vali olarak tayin edilen Abdullah b. Rebî’nin şehirde düzeni sağlamakla görevlendirdiği askerlerinin davranışlarından özellikle çarşı esnafının huzursuz olduğu görülmektedir.<a href="mekke%20medine_split_045.html#footnote-1487-158" id="footnote-1487-158-backlink" name="footnote-1487-158-backlink">[158]</a> </p>
		  </div>
<div class="calibre2" id="calibre_pb_20"/></body>
</html>