<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<div class="calibre1">
				<h2 class="baslik2" id="calibre_toc_25">Yemen Sultanlarının Mekke ve Medine’de <br class="calibre1"/>Etkinlik Çabaları</h2>
				<p class="bibliyografya">Fâtımîler Devleti Müstansır-Billâh zamanında 1036-1094 en geniş sınırlarına ulaştı ve bu dönemde Selçuklular ile Fâtımîler Hicaz’a hakim olmak konusundaki rekabetlerini sürdürdüler. Bu rekabetten iyi şekilde istifade eden Mekke emiri hutbeleri Mekke’ye Irak ve Mısır’dan ulaşan mal miktarına göre belirliyordu.<a href="mekke%20medine_split_045.html#footnote-1487-460" id="footnote-1487-460-backlink" name="footnote-1487-460-backlink">[460]</a> Öbür yandan Müstansır, Şiî-İsmâilî mezhebini bütün İslâm dünyasında yayılması için çaba göstermiş ve Yemen’de büyük bir taraftar kitlesinin oluşmasını sağlamıştı.<a href="mekke%20medine_split_045.html#footnote-1487-461" id="footnote-1487-461-backlink" name="footnote-1487-461-backlink">[461]</a> Yemen’de oluşan İsmâilî gücü kısa bir süre sonra Fâtımîler’in Hicaz siyasetinde etkin olmaya başladı. </p>
				<p class="bibliyografya">Böyle bir ortamda ortaya çıkan Ali b. Muhammed, Yemen’de Süleyhî hakimiyetini pekiştirdikten sonra ülkesinin sınırlarını genişletmeyi planlıyor ve bu bağlamda özellikle Hicaz bölgesiyle ilgileniyordu. Bu arada Fâtımîler’e samimi bir şekilde bağlıydı ve Hicaz’a yönelik politikasının Mısır’ın denetim ve gözetimine uygun olmasına da önem veriyordu. Mekke’de hutbelerin Fâtımîler adına okunmasının 1061 yılında kesilmesi üzerine, Mısır’dan Mekke’ye hakim olamayacağını anlayan Müstansır-Billâh, bağlılığı konusunda çok güvendiği Ali es-Süleyhî’yi devreye sokmak suretiyle Haremeyn tarihinde yeni bir dönemi başlattı.<a href="mekke%20medine_split_045.html#footnote-1487-462" id="footnote-1487-462-backlink" name="footnote-1487-462-backlink">[462]</a> </p>
				<p class="bibliyografya">Müstansır-Billâh’ın talebini görev telakki eden Yemen Sultanı Ali es-Süleyhî harekete geçerek Mekke emiriyle karşılıklı görüşme ve yazışmalarda bulunmak suretiyle şehri Sünnî hakimiyetinden çıkarmaya çalıştı.<a href="mekke%20medine_split_045.html#footnote-1487-463" id="footnote-1487-463-backlink" name="footnote-1487-463-backlink">[463]</a> Mekke emirinin şehri yeniden Fâtımî hakimiyetine teslime yanaşmamasından rahatsız olan Ali es-Süleyhî, Müstansır’dan şerifleri Mekke idaresinden uzaklaştırmak için izin istedi. Ancak Müstansır-Billâh Yemen hükümdarına harem bölgesi dâhilinde kan dökmesinin doğru olmadığı gerekçesiyle, “Benî Fâtıma’nın kanını dökmüş olarak Allah’ın huzuruna çıkmaktan sakın”<a href="mekke%20medine_split_045.html#footnote-1487-464" id="footnote-1487-464-backlink" name="footnote-1487-464-backlink">[464]</a> diyerek izin vermedi.<a href="mekke%20medine_split_045.html#footnote-1487-465" id="footnote-1487-465-backlink" name="footnote-1487-465-backlink">[465]</a> Müstansır’ın Âl-i Fâtıma ile ilgili sözleri şeriflerin Mekke’nin yerel idarecisi olarak önceliklerinin bulunduğu şeklinde bir anlayışın oluştuğunu gösterdiği gibi, Ortaçağ İslâm dünyasında Ali evlâdına yönelik bakış açısını göstermesi bakımından da önem arz etmektedir. </p>
				<p class="bibliyografya">Hicaz’da Fâtımî hakimiyetini sağlamaya kararlı olan Ali es-Süleyhî 11 Aralık 1062 tarihinde hac için beraberinde Yemen emirleri ve eşrafının yer aldığı büyük bir kafileyle Mekke’ye gitmek üzere yola çıktı. Bu esnada Mekke’de Ebü’l-Fütûh’tan sonra emîr olan ve yirmi üç yıl bu görevi sürdüren oğlu Şükür çocuk bırakmadan vefat ettiği için yerine kimin geçeceği konusu tartışılıyordu. Mekke’deki otorite boşluğundan istifade eden Ali es-Süleyhî Mekke’ye hakim oldu ve şehrin idaresini şeriflerden Ebû Hâşim Muhammed b. Ca‘fer’e verdi.<a href="mekke%20medine_split_045.html#footnote-1487-466" id="footnote-1487-466-backlink" name="footnote-1487-466-backlink">[466]</a> 30 Kasım 1063 tarihinde Mekke’yi ele geçiren Yemen Suleyhî Hükümdarı Ali b. Muhammed şehre çok miktarda erzak sevk ederek halka ihsanlarda bulundu ve hutbeleri Fâtımî Halifesi Müstansır-Billâh ile kendi adına okuttu.<a href="mekke%20medine_split_045.html#footnote-1487-467" id="footnote-1487-467-backlink" name="footnote-1487-467-backlink">[467]</a> Mekke’yi Yemen’den idare eden Ali es-Suleyhî Kâbe ile ilgili hizmetlerdeki şerifler ile Benû Şeybe arasında yaşanan problemlere müdahale ederek işleri ıslah etmeye çabaladı ve Mekke’ye hakimiyetinin şükrü olarak Kâbe’yi giydirdi ve oluğunu gümüşle kaplattı.<a href="mekke%20medine_split_045.html#footnote-1487-468" id="footnote-1487-468-backlink" name="footnote-1487-468-backlink">[468]</a> Ali es-Süleyhî’nin Mekke’ye hakim olması Haremeyn tarihinde yeni bir dönemin başlangıcı anlamına geliyordu. Bundan sonra bazı Yemen hükümdarları da Mekke üzerinde hükümranlık talebinde bulunmaya başlamışlar ve Haremeyn’de Mısır kadar olmasa da Yemen ikinci bir etkin merkez olarak öne çıkmıştı.</p>
				<p class="bibliyografya">Fâtımîler kendileri için büyük hizmet yaptıklarına inandıkları Yemen’deki Süleyhî hükümdarlarının bağlılıklarını temin etmek için onlara Mısır’daki üst düzey görevlilere verdikleri unvanlara benzer unvanlar veriyorlardı. Bu bakımdan Süleyhî hükümdarları Yemen’de Fâtımî halifesinin vekili sıfatıyla hüküm sürüyorlar ve burada İsmâiliyye mezhebinin Fatımîler adına yayılması görevini üstleniyorlardı.<a href="mekke%20medine_split_045.html#footnote-1487-469" id="footnote-1487-469-backlink" name="footnote-1487-469-backlink">[469]</a> Ali es-Süleyhiye çeşitli unvanlar veren Müstansır-Billâh, Mekke ve Medine’yi Abbâsiler’den Fatımî hakimiyetine geçirme görevini de ona vermişti. </p>
				<p class="bibliyografya">Hicaz’da Fâtımî hakimiyetini yeniden sağlayan Ali es-Süleyhî hac mevsimlerini bağlı bulunduğu İsmâiliyye mezhebinin prensiplerini yaymak için iyi bir fırsat olarak değerlendirdi ve Sünnî akidesini iyi bildiği için mezhebin yayılmasında önemli rol oynadı.<a href="mekke%20medine_split_045.html#footnote-1487-470" id="footnote-1487-470-backlink" name="footnote-1487-470-backlink">[470]</a> Nitekim Hicaz’da hakimiyeti sağlamasının yanı sıra İsmâiliyye mezhebinin esaslarından Mekke ve Medine’nin ve buraya hac mevsimlerinde gelenlerin haberdar olmasını sağladığı için Müstandır-Billâh tarafından “umdetü’l-hilâfe”<a href="mekke%20medine_split_045.html#footnote-1487-471" id="footnote-1487-471-backlink" name="footnote-1487-471-backlink">[471]</a> (hilâfetin direği) unvanıyla taltif edildi.<a href="mekke%20medine_split_045.html#footnote-1487-472" id="footnote-1487-472-backlink" name="footnote-1487-472-backlink">[472]</a> Ali es-Süleyhî’nin Mekke ve Medine’ye hükmettiği süreçte, yerli halk ile hac ve umre için Haremeyn’e gelenlere güzel muamele göstererek adaletli davranmaya gayret etmesi, hac yolunun güvenliğini sağlaması ve hac güzergâhı boyunca katledilenlerin kan bedeliyle mal kaybına uğrayanların tazminatlarını özel malından karşılamış olması İslâm dünyasında şöhretinin yayılmasını beraberinde getirmişti.<a href="mekke%20medine_split_045.html#footnote-1487-473" id="footnote-1487-473-backlink" name="footnote-1487-473-backlink">[473]</a> Ali es-Süleyhî’nin hac için Mekke’ye giderken pusuya düşürülerek katledilmesinden<a href="mekke%20medine_split_045.html#footnote-1487-474" id="footnote-1487-474-backlink" name="footnote-1487-474-backlink">[474]</a> sonra yerine geçen oğlu Mükerrem zamanında da Hicaz’da Fâtımî hakimiyeti sürdü ve Müstansır, Mükerrem’den Hicaz’da Fâtımî egemenliğini pekiştirmesi için aynı şekilde çalışmaları sürdürmesini istedi.<a href="mekke%20medine_split_045.html#footnote-1487-475" id="footnote-1487-475-backlink" name="footnote-1487-475-backlink">[475]</a> Ancak Müstansır’ın iktidarının sonlarına doğru Mısır’ın büyük bir ekonomik krize düşmesi ve Selçuklular’ın Abbasîler’in yanında mücadeleye katılması Fâtımîler’in Hicaz’daki hükümranlıklarını sürdürmelerini önledi. Bundan sonra Mekke’de hutbeler Selçuklu sultanlarının yanında Abbasî halifeleri adına okunmaya başladı ve Hicaz Abbasîler’e bağlandı (1067).<a href="mekke%20medine_split_045.html#footnote-1487-476" id="footnote-1487-476-backlink" name="footnote-1487-476-backlink">[476]</a> İbn Haldun ve İbn Kesîr’in bu kayıtlarına karşın, Necmeddin İbn Fehd 978’de başlayan ve zaman zaman kesintilere uğrayan Hicaz’daki Fâtımî hakimiyetinin 1070 yılında sona erdiğini rivayet etmektedir.<a href="mekke%20medine_split_045.html#footnote-1487-477" id="footnote-1487-477-backlink" name="footnote-1487-477-backlink">[477]</a></p>
		  </div>
<div class="calibre2" id="calibre_pb_46"/></body>
</html>