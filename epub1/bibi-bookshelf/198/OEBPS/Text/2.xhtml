<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Mute.css" rel="stylesheet" type="text/css"/>
</head>

<body>
  <h2>işte benim durumum</h2>

  <p class="giris">Söz konusu olan bir kutu-adamın günlüğüdür: Kafamda taşıdığım, her iki yandan kalçalarıma kadar inen kartondan bir kutunun içindeyim. İşte o anda, kutu-adam benim. Bir başka deyişle: Kutu-adam, bir kutunun içinde, bir kutu -adamın günlüğünü yazar.</p>

  <p>Bir kutu nasıl imal edilir?</p>

  <p>&nbsp;</p>

  <p><i>Gerekli malzemeler:</i></p>

  <p>— Boş bir karton kutu;</p>

  <p>— Kenarları 50 cm. civarında, kare şeklinde yarı saydam bir plastik;</p>

  <p>— İki metre demir tel;</p>

  <p>— Su geçirmez yapışkan bant;</p>

  <p>— Çakı şeklinde açılıp kapanan bir bıçak;</p>

  <p>Ve, özel açık hava teçhizatı için, üç büyük parça kullanılmış bez, bir çift kauçuk bot.</p>

  <p>&nbsp;</p>

  <p>Bir metre genişliğinde ve bir metreden biraz fazla yükseklikteki herhangi bir boş karton kutu iş görecektir. Bu arada, pratik açıdan, standart boyutlarda bir kutu seçmek tercih edilebilir. Temin etmesi daha kolay olur. Üstelik, değişik boy ve biçimlerdeki ürünler için kullanıldıklarından çok sağlam olurlar. Son olarak, ki bu en önemli sebeptir, bunları diğer kutulardan ayırt etmek zordur. Yüksek kalitede kutular ise, hemen göze batar, kolayca fark edilirler.</p>

  <p>Günümüzde, orta kalitedeki kartonlar bile, hem sağlam, hem de oldukça su geçirmez oluyorlar. Dolayısıyla, sadece yağmurdan korunmak amaçlanmıyorsa, çok özel bir karton aramak gereksizdir. Üstelik, orta kalitede kartonlar hem daha hafif ve kullanışlı olurlar hem de, daha kolay hava alırlar. Bir kutunun içinde, mevsimlere aldırmadan, belli bir süre ikamet etmek isteyenlere, “kurbağa kutu" denen ve özel olarak nemli havalar için tasarlanmış olan kutuyu tavsiye ederim. Bu kutunun dışı, bir plastik tabaka ile iyice gergin duracak biçimde kaplanmış olup, isminden de anlaşılacağı gibi, suya karşı son derece dayanıklıdır. Yeniyken, yağ katmanını andıran bir cila ile kaplıdır; kolayca elektrik akımı yüklenebilir, pisliği çabucak emer ve bir anda toz tutabilir. Köşeleri, herhangi bir kutudan daha kalın olur ve buruşukluklarından hemen tanınır.</p>

  <p>Bir kutunun yapımı için özel bir yöntem yoktur. Öncelikle, hangi tarafın yukarı, hangi tarafın aşağı geleceğine karar verilir. Bu da, ya kutunun üstünde önceden bulunan baskı izlerine göre üst ve alt tarafların tespit edilmesiyle; ya daha az aşınmış kısmın yukarıya alınmasıyla olur; ya da herkes kendi zevkine göre seçimini yapar. Sonra, alt taraf kesilir ve çıkarılır. Elde çok alet varsa, köşelerin üzerine kapanan kısım çıkarılmadan, kanatların her biri, yapışkan bant ve demir telle tutturularak kıvrılabilir.</p>

  <p>En fazla özen isteyen şey gözlem penceresinin yapımıdır. Öncelikle boyunu ve pozisyonunu belirlemek gerekir: Bunlar kişiden kişiye değişir ama, yine de bazı rakamların referans olarak alınmasında yarar vardır. Bırakılacak boşluğun üst kenarı, kutunun tepesinin on dört santim altında yer almalıdır; alt kenar ise yirmi beş santim daha aşağıda bulunmalıdır. Genişlik kırk iki santim olmalıdır. Kafada taşınırken, kutunun dengede durmasına yarayan nesnenin kalınlığı sayılmayacak olursa (ben bu iş için bir dergi kullanmaktayım), pencerenin üst bölümü kirpik hizasına gelir. Belki biraz alçak olabilir, ama günlük hayatta zaten havaya bakma alışkanlığı pek yoktur; tersine alt taraf daha fazla kullanılır. Ayakta dimdik dururken, önde en azından bir metrelik görünebilir bir boş alan yoksa yürümek mümkün değildir. Genişlik için ise belirli bir kural yoktur. Ancak kutunun hava alma ve direnç verilerine göre saptanabilir. Her durumda, delikten doğrudan yere bakılması gerektiği için, çok da küçük olmamalıdır.</p>

  <p>Bundan sonraki işlem, yan saydam plastik perdenin yerleştirilmesidir. Burada da, küçük bir sır vardır. Perde, deliğin yukarı kenarından yapışkan bir bantla tutturularak serbestçe askıda bırakılmalıdır: Bu arada perde üzerinde yatay bir yarık oluşturmayı da unutmamak gerekir. Bu, pratik yaran hemen tahmin edilemeyen çok basit bir sistemdir. Yarık tam ortada yer alır ve her iki kenarı da üç milimetreye kadar aralanabilir. Kutu dik durumda olduğu zaman perde görevini yerine getirir. Böylelikle, kimseye görünmeden içeride konaklamak mümkündür. Kutu hafifçe sallanırsa perde açılır ve içeriden dışarıyı görmek mümkün olur. Bu, basit ama fevkalade incelikli bir hiledir, bu nedenle perde görevi gören yarı saydam plastik parçanın seçimine çok önem- verilmelidir. Parça hem kalın, hem de aynı zamanda esnek olmalıdır. Kötü kalitede ise ve ısı değişimleri sonucunda sertleşiyorsa, bu rahatsızlık verici bir şeydir ama daha da rahatsız edici olan özelliği hafifliğidir. Yarığın boyutlarının eğime göre rahatça ayarlanabilmesinin dışında, kutuda konaklayan kişinin rüzgarı dert etmemesi için, yeterince ağır ve esnek olmalıdır. Bir kutu-adam için, plastik parçanın ortasındaki bu yarık bir göz ifadesi demektir. Bunun yalnızca bir gözlem yeri olduğunu düşünmek hata olur. Aksine, çok ufak bir ayarlama' ile, bu yarık kendini gösterebilecek duruma gelir. Gayet tabii, burada kastedilen iyiliksever bir bakış değildir; en sert bakış bile, bu yarık kadar tehditkar olamaz. Ama bu savunmasız bir kutu-adamın elindeki ender korunma yollarından biridir ve bu şekilde gözetlenirken kimse soğukkanlılığını koruyamaz.</p>

  <p>Kalabalığa karışma ihtimali olabileceğinden, sağa ve sola delikler açmakta yarar vardır. Bunlar aşağı yukarı on beş santim çapında bir yüzeyin üstüne, kutunun direncinin zayıflamaması için aralarında yeterli mesafeler de bırakılarak büyük bir çiviyle açılabilir. Bu delikler, seslerin yönünü ayırt etmeye de yardımcı olurlar. Gözlem boşluğunun kenarlarının dışarı bakması için, delikleri içeriden açmak tercih edilmelidir. Bu belki çok estetik' değildir ama yağmur yağdığı zaman çok yararlı olur. Mevcut demir tel beş, on ve on beş santim olarak üç değişik boyda kesilerek askı olarak kullanılmak üzere çiviyle açılan deliklere yerleştirilir. Ne kadar az eşya bulundurulursa o kadar iyidir, çünkü zaten radyo, termos, cep lambası, tas gibi birtakım zorunlu özel eşyaları yerleştirme derdi bulunmaktadır. Kauçuk botlar konusunda söylenecek fazla bir şey yoktur. Delik veya yırtık olmamaları yeterlidir. Bez parçaları ise, kalçaların etrafına sarılmak suretiyle, vücut ile kutunun duvarları arasındaki boşluğu doldururlar ve kutuyu dengelemeye yararlar. Üçe katlanıp önde bir boşluk bırakılarak sarılır, böylece hem her yöne hareket edilebilir, hem de doğal ihtiyaçlar ve benzeri işler kolayca halledilebilir.</p>


  <h2>Bir örnek : A.’nın durumu</h2>

  <p class="giris">Aslına bakılacak' olursa, kutu yapmak öyle uzun boylu bir iş değildir (ihtiyaç halinde bu iş bir saatten az sürer). Ama kutuyu taşımaya başlamak ve kutu-adam olmak çok cesaret gerektirir. Ne olursa olsun denerek bu anlamsız kutu kafanın üstünde sokağa çıkıldığında, kutu-adam haline gelinir. Yani ne adamsınızdır artık, ne de kutu. Bir kutu-adam tıpkı yılanlar gibi, hoş olmayan bir zehir taşır. Aynı şekilde, ininde halka sergilenen bir ayı-adam veya bir reklam afişi üzerinde bulunan bir yılan-kadın da belirli dozda zehir salgılarlar, ama bunlar bir giriş bileti karşılığında hemen etkilerini kaybederler. Oysa kutu-adamın zehrini salgılaması bu kadar basit bir sorun değildir.</p>

  <p>Sözgelimi sen, eminim ki, şimdiye kadar bir kutu-adamdan söz edildiğini duymamışsındır. Neden bir tek benimle ilgili söylentiler olsun ki? Kutu-adam olan yalnızca ben değilim. Bu konuda henüz bir istatistik yok ama, ülkede pek çok kutu-adamın varlığını gizlice sürdürdüğüne dair kesin bulgulara rastlanabilir. Ve buna rağmen, ben hiçbir yerde, bu insanların varlığının gündeme getirildiğini görmedim. Şurası kesin ki, bu konuda herkes diline kilit vurmuş.</p>

  <p>Bir tanesini olsun görmedin mi?</p>

  <p>Şimdi şaka yapmayı bırakalım. Belli olan bir şey var ki, kutu-adam kolay kolay fark edilemez. Bir köprünün altına veya bir tahta perde ile umumi tuvalet arasına atılabilecek bir çöp gibidir. Ama, görülmemekle fark edilmemek aynı şey değildir. Dikkat çeken bir varlık olmamakla beraber, bir kutu-adamı fark edebilmek için tüm şanslara sahipsindir. Örneğin, senin-mutlaka gözüne çarpmıştır. Ama, anlaşıldığına göre görmeyi reddetmişsin. Ona görmeden bakan tek kişi sen değilsin; gözlerini içgüdüsel olarak başka bir yöne çeviriyorsun. Bu, çok koyu gözlükler taktığın veya suratına bir maske geçirdiğin bir gece, insanların seni, ya çok çekingen ya da entrika çeviren bir tip olarak görmelerini engelleyememene benziyor. Vücudunun tamamını saklayan kutu-adam için bu iyiden iyiye geçerli. Bu da, kuşkulu durumu nedeniyle ona karşı tavır almayı gerektiren yeterli bir gerekçe değil mi?</p>

  <p>Doğal eğilimle kutu-adam olmak isteyebilecek biri var mıdır? Belki sana garip gelecek ama, zayıf dürtülerle başlayan birçok kutu-adam vakası vardır. İlk bakışta, zayıf değil de önemsizmiş gibi gözüken dürtülerle. İşte sana, A.'nın durumu.</p>

  <p>Bir gün, bir kutu-adam tam penceresinin altına geldi ve yerleşti. A. önceleri ona bakmaktan kaçındı ama adamın görüntüsü zamanla doğal bir hale geldi. Onu yok saymak için kendini zorladı ama bir yandan da, varlığının bilincindeydi. Onu saran ilk duygular, toprağının yasa dışı işgali karşısında aşırı bir öfke ve şaşkınlık, bu kendini kabul ettirmeye gelen yabancı içinse nefret ve şiddet oldu. Ama hiçbir şey dememeye ve bir süre beklemeye karar verdi. Belki, devamlı olarak çöp tenekelerinden taşınış çöplerle kafasını bozmuş olan geveze komşusu ona karşı harekete geçer diye düşündü. Ama beklemesine rağmen, ortada insani müdahaleyi gerektiren bir şey yoktu. Dayanamayıp binanın bekçisine haber vermeyi denedi, ama o da fayda etmedi. Belki de kutu-adam sadece kendi apartmanından gözüküyordu. Kendini fark ettirmemek üzere yerleşen birisi, doğal olarak birden hareket etmeye başlamazdı. Diğer komşular ise, olabildiğince onu görmezlikten geliyorlardı.</p>

  <p>Sonuçta, A. polise başvurdu. Memur kendisine şikâyetçi olmasını sıkılgan bir biçimde söylediğinde A. ilk defa sıkıntıya benzer bir hisse kapıldı: “Söyleyin... çekilmesi gerektiğini ona söylediniz değil mi?..." ....Polisin alaycı tutumu karşısında A. bu işi sadece kendisinin halledebileceğinin farkına vardı. Karakoldan ayrıldı ve dönerken bir havalı tüfek ödünç almak üzere bir arkadaşına uğradı. Eve döndü ve sakinleşmek için bir sigara yaktı. Daha sonra doğruldu ve her zaman kaçamak bakışlarla kontrol ettiği yere doğru ilk defa dimdik baktı. Kutu-adam da, gözlem yeri olarak kullandığı pencereyi A.’ya doğrulttu. Aralarında sadece üç dört metre vardı. Yarı saydam plastik perde, kutu-adamın, A.’nın huzursuzluğunu hissettiği anda eğdiği kutunun hareketiyle ikiye ayrıldı ve alttan beyazımsı belirsiz bir göz A.'nın üzerine dikildi. A. korkuya kapıldı, . açık pencereden tüfeğini doğrulttu ve nişan aldı.</p>

  <p>Ama hangi hedefe? Bu kadar yakın mesafeden göz bebeğini bile vurabilirdi. Sonra da başı derde girerdi. A. düşmanının kutu içinde neye benzediğini ve vücudunun hatlarını gözünün önüne getirmeye çalışırken tetikteki parmağı uyuştu ve tetiği bıraktı. En iyisi bu insanı basit bir tehditle uzaklaştırmaktı. Bir damla bile kan lekesi çıksın istemiyordu. Ama uzun süre bekleyemezdi. Basit bir tehdit etkili olmazsa, daha sonra tekrarlamak da etkisiz olurdu. Santim santim mesafeleri ölçtü. Yeniden sinirlenmişti. Atmosfer çok ısınmış ve kızışmıştı. Tetiği çekti. Önce mermiden ve daha sonra da kutudan, bir pantolonun şemsiye sapıyla sallanmasına benzer sesler çıktı.</p>

  <p>Aynı anda kutu havaya sıçradı. Özenle imal edilmişti, ama karton, eninde sonunda basit kâğıttan başka bir şey değildi. Yüzey direnci iyi olmasına rağmen, belli bir noktanın çok kuvvetli basınçla karşılaşması ile delinmişti. Mermi içerideki kişinin vücuduna kuvvetle saplanmış olmalıydı ama tahminlerin aksine hiçbir bağırış ve haykırış duyulmadı. Bir defa zıplayan kutu daha sonra tekrar sakinleşti. Hemen ardından görülen şey, ağır ve esnek hareket işaretleriydi. A.’nın kafası karıştı. Pencerenin alt kısmıyla üstteki dik açıları birleştiren çizginin birkaç santim sol altından nişan almıştı ki burası kolun sağ omuzla buluştuğu noktaydı. Acaba uzun süre duraksadığı için mi hedefi ıskalamıştı? Kutunun tepkisi çok ani olmuştu. Birden, kafasında hiç hoş olmayan bir manzara canlandı. Adamın kutunun içindeki pozisyonu belki de tam karşısına denk gelmiyordu. Vücudunun alt kısmı tamamen bezle kaplıydı ve adamın tam olarak içeride ne durumda olduğunu kestirmek mümkün değildi. Mesela dizleri çapraz,. kutuda enlemesine oturmadığını kim bilebilirdi. Öyle bile olsa, en kötü ihtimalle mermi kaval kemiğini sıyırıp şah damarını patlatmış olabilirdi.</p>

  <p>A.’nın ağzının etrafında garip bir uyuşukluk belirdi. Rüya âleminde dört nala! Sıkıntılı bir bekleyiş. A. bir sonraki hareketi bekliyordu. Kutu-adam hareketsizdi. Yo! Hayır, hareket ediyordu; saniyeler kadar olmasa bile her durumda dakikalardan hızlıydı. Dönmesi ne zaman sona erecekti? Kilden bir elekten geçmeye benzer bir gürültü. Ansızın, kutu-adam kalktı. Rutubetli bir çadır hışırtısı gibi bir ses çıktı. Yavaşça yönünü değiştirirken kutu-adamdan tok bir öksürük sesi duyuldu. Kutuyu sağdan sola sallayarak yürümeye koyuldu. Öne doğru meyil ettiği için. miydi belli olmuyordu, ama kalçalarının eğik hali endişe vericiydi. A. kutudan birkaç kelime boşaldığını sandı, ama iyi anlayamadı. Az sonra siluet, binaların sıralandığı caddeye ulaştı, köşeyi döndü ve gözden kayboldu. A.’nın en çok canını sıkan şey kutu-adamın sözlerini yakalayamamış olmasıydı.</p>

  <p>Belki sadece ona öyle geliyordu ama, kutu-adamın bıraktığı yer bütün yerlerden daha karanlık gözüküyordu. Ayakla ezilmiş beş sigara izmariti ve etrafında iki büyük örümceğin dolandığı bir kâğıtla tıpalanmış boş bir şişe vardı. Örümceklerden biri, ölmüş gibiydi. Bundan başka, bir tablet çikolatanın bulunduğu kâğıtta, başparmak büyüklüğünde ve birbirini takip eden üç büyük siyah leke göze-çarpıyordu. Yoksa kan lekeleri miydi? Hayır, büyük ihtimalle tükürüktü. A. özür dilercesine bir ifadeyle hafifçe gülümsedi. Sonunda istediğini yapmıştı.</p>

  <p>Aradan altı ay geçti. Hemen hemen kutu-adamı unutmaya başlamıştı. Bu arada, işe giderken; gara çıkan kestirme yoldan geçmeye çekiniyordu ve farkında olmadan yolunu değiştiriyordu. Henüz, sabah kalktığında ve eve döndüğünde pencereden dışarı bakma alışkanlığından kurtulamamıştı. Eğer bir buzdolabı almaya kalkışmasaydı, bu alışkanlığından kurtulmak üzereydi.</p>

  <p>Bir soğutucu olması dışında fazla özelliği olmayan bir aletti yeni buzdolabı ve tam boyuna uygun karton bir kutu içerisindeydi. Bir anda kutu-adamı hatırladı. Yeniden, bir kamçı sesi duydu. Kurşunun, iki haftalık bir zıplamadan sonra, zincirleme hareket neticesinde tekrar kendisine geri döndüğü hissine kapıldı. A.’nın kafası karıştı ve kutuyu bahçede kullanmayı düşündü. Ama yaptığı yalnızca burnunu silmek, ağzını çalkalamak ve ellerini yıkamak oldu. Kafatasının içinde dönerek zıplayan mermi herhalde beyinin düzgün çalışma sistemini bozmuştu. Etrafa bir göz attıktan sonra, perdeleri kapadı ve ürkek bir şekilde kutunun içine girmeye çalıştı. İçerisi, su geçirmez boyanın şekerli kokusuyla kaplıydı. Nedenini bilmiyordu ama, kendini çok tanıdık bir mekândaymış gibi hissediyordu. Birdenbire A. her tarafını kuşatsın istediği ama dokunamadığı bir anı yaşadı. Sonsuza dek böyle kalmak isteyebilirdi. Bir dakika içinde kendine geldi ve kutudan çıktı. Hafif bir huzursuzluk hissetmekle beraber, bir süre kutuyu saklamaya karar verdi.</p>

  <p>Ertesi gün, A. yüzünde acı bir gülümseme ile işten döndüğünde hemen bir bıçak bulup, kutuya, bir gözlem deliği açtı. Ve kutu-adam gibi kutunun içine girmeye çalıştı. Girer girmez de kutudan dışarı çıktı. Tam da gülünecek bir durum. Neler oluyordu? Kendi de tam anlamamıştı ama kalp atışları tehlikeli bir şeyler olduğunu göstermekteydi. Kutuya bir tekme patlattı ve onu kesin bir kararlılıkla odanın bir köşesine yolladı.</p>

  <p>Üç gün sonra, hemen hemen tamamen sakinleşmiş gibiydi; gözlem yerinden dışarıya bakmaya niyetlendi. Geçen gece o kadar korkmasının nedenini de zaten iyi hatırlayamıyordu. Genel bir değişim hissediyordu, ama bu kadar şiddetli olması değişimi çok zevkli hale sokuyordu. Dikenler teker teker düşüyor, her şey yuvarlaklaşıp kayganlaşıyordu. Duvardaki lekeler, üst üste karmakarışık yığılmış eski dergiler, eğik antenli küçük televizyon ve sigara izmaritleriyle dolu konserve kutuları onu rahatsız etmiyordu. Dikenle kaplı olan bütün bu şeyler, beklenmedik bir şekilde, gerilimini artırmıştı, bunun bir kez daha bilincine vardı. Belki de kutulara karşı takındığı çılgın önyargıdan vazgeçmesi gerekiyordu.</p>

  <p>Ertesi gün, A. kutuyu kafasına geçirmiş olarak televizyon seyretti.</p>

  <p>Daha sonra, beşinci günden itibaren, uyku, yemek ve ihtiyaçları dışındaki hemen hemen tüm zamanını kutuda geçirdi. Vicdanında hafif bir sızlama dışında kendini hiç.de garip hissetmiyordu. Anormal bir şey yoktu. Aksine, böyle daha doğal, daha rahatlamış gibiydi. Şimdiye kadar sürdürmüş olduğu yalnız hayatındaki tüm bedbahtlıklar mutluluğa dönüşmüştü.</p>

  <p>Altıncı gün, yani ilk pazar, kimse onu ziyarete gelmemişti ve dışarı çıkmayı da düşünmüyordu. Sabahtan: beri kutuda oturmaktaydı. Sakin ve gevşemiş durumdaydı ama bir şeyler eksikti. Öğleden sonra, bir anda ne aradığını anladı. Sokağa çıktı ve gerekli alışverişe başladı: Bir cep lambası, bir termos, piknik gereçleri, bir tencere, yapışkan boya, çeşitli hazır yiyecekler. Eve döndüğünde, kutuyu demir tel ve yapışkan bantla kuvvetlendirdi ve sonra, küçük gereçleri yerleştirip içeri girdi. Böylece, hiçbir rahatsızlık duymadan içerde yemek yiyip, bütün ihtiyaçlarını da karşılayarak yaşamaya başladı. Küçük aynayı kutunun içerisine, deliğin soluna astı, lambanın ışığında da dudaklarını boya kalemlerinden biriyle yeşile boyadı. Ardından, gözlerinin etrafına, kırmızıdan başlamak üzere gitgide büyüyen ve gökkuşağının yedi rengini içeren daireler çizdi. Yüzü bir insan suratından ziyade bir balık ve kuş kafası haline gelmişti. Sanki bir lunaparkın helikopterden görünüşü gibiydi ve bu manzarada, kendi küçük siluetini kaçarken fark edebiliyordu. Kutuyla bu kadar güzel uyum sağlayan başka bir boya şüphesiz yoktu. Sonuç olarak, içerene ait bir içerik olacağını düşünüyordu. İlk defa, yavaşça kendini tatmin etti ve ilk defa kutu kafasında, duvara dayanarak uyudu.</p>

  <p>Ve, sonraki gün - tam bir hafta olmuştu - A. gizlice, kafasında kutuyla sokağa çıktı. Ve bir daha dönmedi.</p>

  <p>A.'nın tek hatası, kutu-adam olma konusunda bir başkasından daha bilinçli olmasıydı. Onunla alay edemezsiniz. Bir kere bile olsun, kimliği belli olmayan insanlar için var olacak, kimliği belli olmayan ve kapıları fark gözetmeksizin herkese açık olacak bir şehir hayal ettinizse; kendinizi bir kere bile olsun, yabancı insanlar arasında, savunmaya gerek duyulmayacak bir şekilde, amuda kalkıp yürüyebileceğiniz veya kimse bir şey demeden sokakta uyuyabileceğiniz; yeteneğinizle gurur duyuyorsanız şarkı söyleyebileceğiniz ve bütün bunları yaptıktan sonra, arzu ederseniz o kimliği belli olmayan kalabalığa karışabileceğiniz bir şehirde düşündünüzse, kayıtsız olamazsınız, zira siz de her zaman onunla aynı tehlikelerle karşı karşıyasınız.</p>

  <p>İşte bu nedenle, hiçbir zaman bir kutu-adama silah doğrultmamak gerekir.</p>


  <h2>Bir güvenlik sistemi: Ola ki gerekir...</h2>

  <p class="giris">Belki kendimi tekrarlıyor gibiyim, ama şu anda ben de bir kutu-adamım. Ve bir süredir, kendim hakkında yazmaya çalışıyorum.</p>

  <p>3 numaralı merkezi yolun, kanalı kesen köprüsünün altındayım ve bir yandan yağmurdan korunmaya çalışırken bir yandan da notlarımı yazmayı sürdürüyorum. Tam doğru olmayan saatime göre, aşağı yukarı dokuzu on beş veya onaltı geçiyor olmalı. Yağmur sabahtan beri yağmakta, geceyle kapkaranlık olmuş gökyüzü ise yer seviyesine doğru çizilmiş bir çizgi gibi. Balıkçılar sendikasının depoları ve kalas ambarlarından daha ilerisi gözükmemekte. Civarda kan plastik perde yağmur içinde kaldığından saydamlık özelliği artmış ve görüş daha iyileşmiş. Kanal boyunca uzanan beton bent, gözlem penceresini çapraz kesen bir çizgi oluşturmuş. Karşıdan gelen akıntının dalgalarına çarparak ilerlemekte olan bir yükleme gemisinin sallanan lambası, ışığını rıhtımın üzerindeki kaldırıma düşürmüş ve- eğer kaldırımdan biri geçerse, elbise üstündeki mürekkep lekesi kadar bariz görülebilecek.</p>

  <p>Ah işte! Bir kedi çaprazdan kaldırımı geçti: Sert ve kirli tüylü yabani bir kedi. Beyazımtırak büyük karnıyla hamile gibi duruyor. Kulağındaki izler didişmeler esnasında meydana gelmiş yaraları gösteriyor. Kalemimi koşturduğum halde böylesine detayları ayrımsayabildiğime göre, kendimi gergin hissetmemem gerek diye düşünüyorum. Satın alan kim olursa olsun bana sürpriz yapma niyetinde bile olsa, kendimi bu kadar kolay teslim etmeyeceğim.</p>

  <p>Tabii, ondan ilk beklediğim, buraya kendiliğinden, söz verdiği gibi gelmesidir. Ama her şekilde, açık olmayan pek çok şey var: Anlaşılmaz! Bu kutu için elli bin yen... Ayrıca onun seçtiği değiş-tokuşun yapılacağı bu yer, çok doğal değil. İnanmak için neden yok, ama şüphe etmek için de yok... Ondan şüphelenmek için neden yok ve ona inanmak için de yok... Bu geçici boyun, soluk ve saydam: Her şekilde, daha fazla tetikte olacağım. Bu nedenle şu küçük emniyet tedbirini aldım. Bu durumda, her şey olabilir: Bu notları kanıt malzemesi olarak bırakacağım. Ölüm biçimim ne olursa olsun, intihar etmeye hiç niyetim yok. Ölürsem bu bir kaza sonucu intihar bile olmayacak, tersine, kesinlikle başkası tarafından işlenmiş bir cinayet olacaktır. Dünyadan çekilindiği ve yok olunduğu ölçüde, bir kutuda saklı bir biçimde, kutu-adam, temel olarak ve sers...</p>

  <div>
    <p style="padding: 2em; display: block;">(Durmam gerekiyor çünkü hiç mürekkebim kalmadı.Küçük bir çantadan eski bir kalem çıkarıyorum: İki buçuk dakika ucunu açmak için. Ne mutlu ki, daha henüz öldürülmedim. Kanıtı da şu ki, kalemimi bırakıp yerine bir başkasını aldım ama yazım hep aynı.)</p>
  </div>

  <p>Ne yazacaktım? Serseri kelimesinin sol kısmına başlamışım. Kutu-adam ve serseri, birbirlerinden farklıdırlar; işte bunu yazıyordum. Doğal olarak, toplum, genelde bu ikisi arasında kutu-adamların yaptığı gibi net bir ayrım yapmaz. Pek tabii, birçok ortak noktaları da vardır: Mesela ikisinin de kimlik kartları yoktur, hiçbir işleri yoktur, evleri yoktur, isimleri ve yaşlarına dair hiçbir belirti yoktur. Ne uyumak için belli bir yerleri, ne de yemek yemek için düzenli bir saatleri vardır; bununla beraber, saç kestirmeme, diş fırçalamama, hiç yıkanmama ve günlük yaşantı için paraya gereksinim duymama vb. gibi paylaştıkları pek çok şey vardır. Ama dilenci ve serseriler, onlar, tamamıyla bir farklılığın bilincindedirler. Sık sık, bende kötü düşünceler uyandırmışlardır. Fırsat bulursam, bu konuda bir şeyler yazmak niyetindeyim: Paçavralı dilenci takımı, özellikle düşmanca bir tavır içinde oluyor. Bu serserilerin bölgesine yaklaştığımda, sert tepkiler gösteriyor ve bir aşırı sinirlilik durumuna giriyorum ki bunun çelişkili biçimde kayıtsızlık olduğuna inanmakta çok güçlük çekiyorum. Bize, eli açık varlıklı insanlarınkinden bile daha şiddetli bir düşmanlıkla bakıyor ve hor görüyorlar. Ben şimdiye kadar, bir dilencinin bir kutu-adam haline geldiğini duymadım; dilencilerle dost olmaya hiç niyetim yok; onlar da, aynı şekilde benimle dost olmak istemiyorlar zaten. Bir bu kadar şaşırtıcı olan da, dilencilerin bir şehrin çevresine ve nüfusuna dahil olmaları. Oysa kutu-adam haline gelince, dilencinin durumundan bile daha aşağı bir seviyeye yerleşiliyor.</p>

  <p>Kutu-adamın kendine özgü hastalığı, kalbin yönlendirme duyusunun felç olmuş olmasıdır. Dünyanın ekseni sallanır ve deniz tutmasına benzer acı bir bulantı duyumsanır, ama - bilmem hangi nedenle - bunun toplumdan dışlanma duygusuyla ilgisi yok. Bu kutu nedeniyle suçlu olduğum izlenimine hiç kapılmadım. Kutumun bir çıkmazdan çok, bir başka dünyaya açılan bir kapak olduğu duygusunu taşıyorum. Nereye?.. Tartı tamına bilmiyorum, ama, ne olursa olsun, ayrı, başka bir dünyaya. Bunu söylemeye çalışırken,. etrafı gözetlememe yarayan küçük pencereden dışarı bir bakış fırlatarak bulantıma hâkim olmaya gayret ediyorum ama pekala bir çıkmazda olduğum hissindeyim. Tamam, şakayı keselim. Burada açıkça anlaşılması gereken, henüz ölme arzusunda olmadığımdır.</p>

  <p>O kadar söyledik, daha şimdiden çok geç oldu. Peki ya söz verdiği gibi gelmeye niyetliyse? Daha henüz yedi kibritim ve tamamen kokusuz ıslanmış sigaralarını var.</p>

  <p>Vaatler?...</p>

  <p>Nefesimin keskin kokusunu örtmek için, bir miktar viskiyi boğazıma boşaltıyorum; cep şişemde sadece üçte birlik viski kaldı.</p>

  <p>Hem sonra, gelmese ne olur ki? Söz tutmamak... Endişe edilecek bir şey mi? Eğer sözüne sadık bir şekilde ortaya çıksaydı çok daha fazla şaşırırdım, ama beni asıl endişelendiren, bir şekilde yine sözünü tutması, yani bizzat gelmeyip, bir başkası tarafından kendini temsil ettirme durumudur. Bu temsilcinin kim olabileceği konusunda bazı tahminlerim var. İkisi beraber hareket ediyor olmalılar. Kadını, beni büyülemek için yem olarak kullanıp, köprünün altındaki bu yeri bir idam mekânı olarak kullanacak. Üstelik, benim zaten idam edilmiş olduğumu da söylemek gerek. Kutu-adam olduğuma göre, ki bu var olmayan demektir, nasıl öldürülebilirdim? Otomatik olarak düşmanım cellat rolü üstlenmekte ama bütün hadise, benzer mantıkla işlemiyor. Saldırı için hazırlanmış vaziyetteyim. Yol eğiminin ıslak yüzeyi dik ve kaygan. Kas gücü söz konusuysa, hasmımın benden üstün olacağı kanısındayım. Hissettiklerimin tersine, kendi derinliklerimde, ölmeyi arzu edip etmediğimi soruyorum. Neticede, zaman ve mekân cani için son derece uygun. Gelgitin hızı da ideal: Hafif modası geçmiş bir köprü, yükselen akıntıya karşı suyla dolan lağım biçimindeki kanalın girişini kapalı bir yol gibi kitlemiş. Gemilere geçit vermek için, orta kısmı, bir kemer gibi yapılmış. Köprünün ayağındaki direkler inanılmaz ölçüde yüksek duruyor. Ben, kafasında su geçirmez eviyle, salyangoz gibi yürüyen bir kutu-adam olduğuma göre, köprünün ayaklarından başlayarak kenarlarda akan yağmuru dert edinemem. Gerçek bir odayla kıyaslandığında, bir kutunun zayıf tarafı, tabanının olmamasıdır. Nemli rüzgâr alttan estiğinde, ne yaparsam yapayım engelleyemiyorum. Ama bu zaafın bir de yararlı tarafı var. Yine taban olmamasından dolayı, suyun kenarına boğulma' endişesi olmadan oturabilirim. Gelgit, yağmurdan kabararak birden yükselirse, yüksekliği kauçuk botlarımın boyunu aşmadıkça ayakta durabilir ve pozisyon değiştirebilirim. Bu, yeterli tecrübesi olmayanlara, anlaşılmaz bir kolaylık olarak gözükebilir; ayrıca, şu andan itibaren gelgit çekilecek. Halihazırda yükselmekte olan suyu düşünmeye gerek yok. Bent boyunca cetvelle çizilmiş gibi uzanan ve mazot artıklarının etkisiyle çürümüş olan siyah yosun şeridi, manzarayı net bir şekilde, aşağıda ve yukarıda kalan kısımlar olarak ikiye bölüyor. Nereden geldiği belli olmayan siyah ve kabarık bir dalga, su yüzeyindeki bütün kırışıklıkları siliyor. Köprü direklerinin bulunduğu yerdeki anafor içinde, küçük büyük, hızlı yavaş bir takım girdaplar arıtılmamış şekerin eritilmesine benzer bir halde şekillenmeye başlıyorlar. Fazla derin çukurlar değil bunlar. Yine de, balık kasaları, dağınık bambu sepet parçaları, plastik kaplar çekingence yaklaşıyor ve bir anda titreşerek, kendi çevrelerinde defalarca dönmeye başlıyorlar ve süratin azalmasıyla beraber bir seferde yutuluyorlar.</p>

  <p>İşte... Bu notlar da, acil bir durumda, bambu sepetlere ve kasalara arkadaşlık edecekler. Bentin üzerinde bir gölge belirdi: Eğer kız değilse, derhal bunları plastik bir çanta içine tıkarım, içini üfleyerek şişirdikten sonra ağzını bağlar, bağlı kısmı ikiye katlar ve bir demir telle birçok defa sararım. Bu, yaklaşık yirmi otuz saniyemi alır. Daha sonra, demir telin üzerini, kırmızı yapışkan bantla sarar ve iyice göze batan iki uç bırakırım. Ve, kâğıttan bir iple bağlayarak, yumruk büyüklüğünde bir taşa- tuttururum: Bu beş saniyeden fazla sürmez.</p>

  <p>Hepsi için, yaklaşık otuz saniyeye gerek var, yani gerekli süre ne olursa olsun, bir dakikayı aşmaz. Karşıdan gelen insanın ise; rıhtımdan inmesi, kaygan geçidi aşması ve buraya gelmesi için, acele etse bile, en azından iki üç dakikaya ihtiyacı var. Ne olursa olsun, korkulacak derecede bir gecikmem olmuyor. Konuştuğum kişi garip bir tavır içine girdiği anda da, çantayı akıntıya bırakırım. Bağladığım taş onu yeterince uzağa götürür. Elini uzatmaya yeltense bile, doğrudan doğruya girdaba yönelen pakete ulaşamayacak ve bırakacaktır. İyi bir yüzücü olsa, bile onu yakalayamaz: Eğer suya atlarsa, böylesine akıldışı bir maceradan hemen vazgeçip kurtulmaya çalışacağı kesindir. Zira, gelgit alçalırken küçük teknelerin bile geçişleri yasaklanmıştır. Girdabın tehlikesini iyice anlayabilmesi için, bentin üzerindeki levhayı okumaya gerek duymayacaktır. Çanta, bir süre sallanacak ve girdaba girmekten kurtularak açığa sürüklenecektir. Bu şekilde, saatler sonra, günler sonra, paketin ipi kendiliğinden.çözülecek ve çanta taştan ayrılacaktır.</p>

  <p>Adam tam şu anda gelseydi, sadece notlara bakılarak katilin o olduğu anlaşılabilecekti. Ama bunun anlamı yok. Sözgelimi, ismini açıkça bu sayfaya not etmeye çalışsam, kimse bana inanmak istemeyecektir. Nedenlerini özensiz bir şekilde anlatmaya çalışsam, sadece notlarımın inanılırlığını zayıflatmış olacağım, o zaman daha da az inanacaklar.</p>

  <p>Her şey, parçalardan imal edilmiş bir hikaye olarak gözükecek. Ama, diğer taraftan bakılırsa, ben de uyanık sayılırım. Defterin kapağının içine, sağ üst tarafa, yapışkan bir bantla siyah beyaz bir negatif yapıştırdım. Bu belki estetik değil ama çürütülemez bir kanıt oluşturmakta. Bu, küçük ve acele adımlarla kaçmakta olan, orta yaşlı bir adamın siluetinin sırttan görünüşünün resmi. Vücudunun gölgesinde ise, yarı saklı, ağzı yere doğru bakan bir havalı tüfek fark ediliyor. Fotoğraf büyütülürse, detayları daha net ayırt etmek mümkün. Giysileri eski, ama hem sağlam hem de nispeten iyi kaliteli bir kumaştan. Pantolonu pamuklu. Parmakları yuvarlak, kalın ve kuvvetli, bir el işçisine ait değil; en ilginci ise pabuçlarının göze batan cinsten ve alışılmamış tarzda olması: Terlik gibi alçak, ince tabanlı ve yanları açılmış. Çalışırken, onları herkesten çok daha fazla giyip çıkartıyor olmalı.</p>

  <p>Girdap, büyük kol adaleleri gibi şişmeye başladı. Yoldaki dolaşım tamamen durmadı, ama bakışlarla ilgili dert edilecek herhangi bir şey yok. Ağaç hamuru ve buzhane balıklarıyla yüklü büyük kamyonlar, kalın beton şeritleri sarsarak ve klakson çalarak tam köprünün üzerinden, sayılamayacak kadar sık gidip geliyorlar. Kendi çığlıklarıyla kendilerini sindiren, vahşi hayvanlar gibiler. Burası, durumun gerektirdiği biçime göre; ister yaşayanların, ister can çekişenlerin yerleşmesi için, ideal bir yer. Zaten, öldürmek için ideal olan yerin, öldürülmek için de ideal olması gerekir.</p>

  <p>Kalemimin ucu bitmek üzere. Eyvah!... İşte bitti. Artık kız da gelecekse gelsin!</p>

  <p style="padding: 2em">(Bu paslı çakıyla, kalemin ucunu yontamıyorum. Eğer, yarın, hayatımı uzatmayı başarırsam, iki-üç tane tükenmez ucu bulmam gerekecek - şu okul çıkışında topladıklarımdan, en çok mürekkebi kalmış olanlar oradan bulunuyor.)</p>


  <h2>Kapağın içine tutturulmuş fotoğrafa dair iki üç ek bilgi</h2>

  <p class="giris">Fotoğrafın zamanı: Bir akşam, sekiz on gün kadar önce. Geçen zaman duygusunun kaybı, kutu-adama özgü hastalıklardan biridir.</p>

  <p>Fotoğrafın çekildiği yer: Bir soya fabrikasının, dağa sırtını vermiş uzun siyah parmaklıklarının arkasında kalan duvarı. (Fotoğrafın yüzeyini kesen diyagonal çizgi ise, bu duvarın gölgesi.)</p>

  <p>&nbsp;</p>

  <p>Tam o sırada çişimi yapmaktaydım. Bir anda acı bir ses duydum. Sanki, kamyonun teki yoldan bir taşı fırlatmış ve taş da gelip kutuma çarpmıştı. (Bu yabancısı olduğum bir olay değil; çünkü sık sık yol kenarında uyurum.) Ama etrafta değil kamyon, üç tekerlekli bir motosiklet bile yoktu. Aynı anda, çürük dişle dondurma ısırmaya benzeyen keskin bir acı, sol omuzumu deldi geçti. Jet kanadım kesin kopmuştu. Yandaki küçük açıklıktan baktığımda, köşedeki çiftliğin patatestarlası kesiminde duran eski bir dut ağacının dallarının sallandığını fark ettim. Bu tam fabrikanın duvarının bittiği ve meyilli geçidin çakıllı kum haline dönüştüğü yerdi. (Fotoğrafın solunda bir bölümü gözüküyor.) Bir adam, ağacın gölgesinden sıyrılarak (kaçmak istermiş gibi) doğruldu ve ayağa kalktı. Omzunun üstünden, akşam güneşinde kırmızı ve siyah parıltılar çıkaran, bir metre uzunluğunda bir sopa belirdi. Hemen bunun bir havalı tüfek olduğunu anladım. Pantolonumu bile ilikleyemeden, fotoğraf makinemi kaptım. (Gerçeği söylemek gerekirse, kutu-adam olmadan önce bağımsız çalışan bir fotoğrafçıydım. Kariyerimin tam ortasında kutu-adam olduktan sonra da, her zaman küçük bir fotoğrafçılık donanımı ile dolaşmaktaydım.) Kutunun yönünü değiştirerek üç poz aldım. (fokuslama vaktim olmadı ama diyafram Fll’de, enstantane ise bir bölü iki yüz ellide olduğundan, aşağı yukarı ayarı iyiydi.) Adam, kenardan atlayarak karşıya geçti ve gözden kayboldu.</p>

  <p>&nbsp;</p>

  <p>Buraya kadar, hem de bu yerde, filmin analizi ile her şeyi kanıtlamak mümkün. Ama bundan sonra, bu kanıtları dayandıracak hiçbir objektif nokta yok. Senden veya bu notları bulacak kişiden bütün ümit edebileceğim şey, bu tanık olduğu şeylere inanılması veya şahsen desteklenmesidir.</p>

  <p>&nbsp;</p>

  <p>Ateş edenin gerçek tabiatına dair ilk tahminler... A.'nın durumundaki gibi bildiride bulunmayı isterdim: Bir kutu-adamın varlığı karşısında çileden çıkan bir kişi, hele bir de kutu-adam olmak istiyorsa, genelde; kendisini havalı tüfekle ateş etmeye kadar götüren bir aşırı saldırganlık eğiliminde oluyor. Bu nedenle, imdat diye bağırmak için sesimi yükseltmedim ve saldırganı takip etmeye kalkışmadım. Daha çok, kutu-adam olma adaylarına bir kişi daha eklenebileceğini düşündüm ve sadece ona yaklaşma arzusu hissettim. Sonra, omzumdaki acı tekrar belirdi ve yanmaya başladı. Ama daha derin bir acıyı göğüsleyecek olan kişi, aslında ateş edendi. Yani onu takip etmeye değmezdi. Silahlı adam kaybolur kaybolmaz, bomboş duran meyilli yola baktım ve kendimi su kaçıran bir musluk gibi ıslanmış hissettim. Bir karamelalı şeker kokusu dalgalar halinde bana ulaştı ve akşam güneşinin yansıttığı keskin gölgelerin acılarını körleştirerek, sinsice aşağıya indi. İleride bir yerde, bir testerenin monoton ritmi; ve daha ileride de bir motosikletin motor çalıştırma gürültüsü; ama iki saniye geçti, belki üç saniye, herhangi bir insan gölgesinden eser yoktu. Belki de hiç kimse kalmamıştı? Herkes solucanlar gibi yeraltına çekilmişti. Bu manzara içinde, bir insan görme arzusuyla tutuşuyordum. Ama bir kutu-adamın gözleri asla yanıltılamaz. Bakıştaki ifadeden, arka planda saklı yalanları ve art niyetleri anlar. Bütün bunlar, açıkça benim kafamı karıştırmak niyetiyle düzenlenmişti: Öyle bir yol göstermişlerdi ki, gidilecek hiçbir yer kalmamıştı ama kaybolmak da mümkün değildi - gerçekten yazık, ama kendime bu tip şeylerin yapılmasına izin verecek bir adam da değildim. Sadece birtakım ihtiyaçlarımı karşılamak için rahat bırakılmak istiyordum. Bir gar veya çok hareketli merkezi bir cadde civarındaki yerler bir kutu-adam için daha uygun. Göze labirent gibi üç-dört yol fazladan sunan bir manzaranın gerçekliği, hakikiliği hoşuma gidiyor. Kendimi en rahat hissettiğim yerler bunlar. Bu düşünceden dolayı, görüşe açık birçok düz yolun bulunduğu taşra şehirlerine karşı alerjim var. Ve şu anda, bu yollardan birinde kaybolmuş olan tüfekli adamın kafasının karışıklığı aklıma geldi ve kendi durumuma rağmen acıma hissine benzer bir şey duydum.</p>

  <p>Elimi yaraya bastırdım ve anında parmaklarım kan içinde kaldı. Birden kendimi sıkıntılı hissettim. Tokyo’nun canlı mahallelerinde fark edilmiyor ama bu küçük kasabanın alışveriş caddesinde, iki kutu-adamı birden sindirmek mümkün değil. İkincisi ne pahasına olursa olsun kutu-adam olmakta ısrar ediyorsa, birinci kutu-adam istese de istemese de, bölgesel bir çatışma kaçınılmazdır. Beni bir havalı tüfekle dışarıya atamayacağını anladığında, bir dahaki sefere gerçek bir tüfekle gelmesi de mümkün olabilir. Kötü mü davrandım acaba? Doğruyu söylemek gerekirse, onun gibi adamlar birçok defa bana yanaşma girişiminde bulundular. Bir defasında, içlerinden biri, berrak bir sesle bana seslendi ve yolun ortasında durdu. Ben de her zamanki gibi, eğik plastik perdenin yarığından ona sessizce baktım. Kim olursa olsun kafası karışırdı! Bir polis memuru, hatta bir bekçi bile kaçardı. Tüfeğini almaya mecbur bırakmadan, onunla konuşmam mı gerekirdi?</p>

  <p>&nbsp;</p>

  <p>Ama tahminler birbirinden çok farklı, şimdi de yeni bir şahıs sahneye çıktı... Bu yeni şahıs bir bisiklet üzerinde belirdi. Birden arkamdaki yoldan - sözde - şaşkınlık verici bir şekilde, bir ses duyuldu: “yokuşun sonunda bir hastane var” ve beyaz parmaklar, gözetleme penceresini tıklatarak içeriye üç tane bin yenlik banknot bıraktılar. Posta kutusu zannedildiğim hissine kapıldım; dönüp etrafa bakarken, yaklaşık on metre ötede, uzaklaşmakta olan bir siluet fark ettim. Sert ve kuru sesi kendisiyle hiç bağdaşmayan genç bir kızdı sanki. Zaten fotoğraf makinemi ayarlama zamanı. bulamadan caddeyi kesen yollardan birine sapıp gözden kaybolmuştu. Hepsi birkaç saniyelik şeylerdi ama, bu defa da, bisikleti iten bacakları üzerimde hissettim. Bacakları inceydi ama, çok da ince değildi - yumuşaktı ve alt adalelerin orantısı güzeldi. Dizlerinin iç kısmı, iki kabuklu deniz hayvanının iç yüzeyi gibi, çok güzel parlak bir renge sahipti. O kadar hareketliydiler ki, elbisesinin bile rengini hatırlayamıyorum. Ama bu, tamamen aklım başımdan gitmiş demek değildi. O akşam, omzumdaki yara kötüleşmeseydi, muhtemelen yokuşun sonundaki hastaneye kendi isteğimle gitmezdim. Böylece de, havalı tüfekli adamın -fotoğrafın açıkça gösterdiği gibi - aslında o hastanenin doktoru, bisikletli kızın ise, hemşire olduğunu öğrenemeyecektim. Ayrıca, gayet tabii, köprünün altındaki bu tehlikeli yerde, o kadını veya göndereceği kişiyi beklediğim bu gülünç duruma da düşmeyecektim.</p>

  <p>Ama... bir sigara daha alıyorum. Üç adet binlik banknotu, tekrar tekrar saydıktan sonra, üçe katlayıp, kauçuk botlarımın içine tıktım. Sanki, kafese konmuş bir tarla kuşu, bütün yiyeceği reddetmiş ve kendini açlıktan ölüme terk etmişti. Ama, ölüm mahkûmu son sigarasının keyfini çıkarıyordu. Ayrıca, kuş olmadığım için, sigaramı yakıyor ve bu iki karakter arasında bir bağlantı olması gerekmediğini düşünüyordum: Silahlı adam, silahlı adamdı; genç kız da genç kızdı. Hiçbir ilişki yoktu. Genç kızın acelesinin, derin inceliğinden ve iyiliksever hareketinden duyduğu utancın ifadesinden başka bir şey olmadığını düşünmek yeterliydi.</p>

  <p>Ama, aralıksız sigara içmeme rağmen, cellat beklemeyecek. İnfaz vakti yaklaşıyor. Şafak vakti, omzumda iltihaplanmaya başlayan yaranın acısıyla, çok dar kauçuk bir borunun içindeymiş gibi sıkılmış durumdayım. Kutudan sıyrıldım ve bir rüyadaki gibi, kendimi yokuşun sonundaki hastanede buldum. Bisikletli kız elinde şırınga ile, silahlı adam ise elinde neşter beni bekliyorlardı. Neden bilmiyorum, ama başından beri beklediğim bu durum karşısında özellikle şaşırmadım.</p>

  <p>Az sonra, bir yatağın içinde uyandım; etrafımda vitamin ve dezenfektan kokuları vardı; bisikletli kız oradaydı ve bana bakıyordu. Zamanı durduran cinsten beyaz bir elbise giymişti. Zaman durduğundan, şeyler arasındaki neden-sonuç ilişkileri de kopmuştu ve kendimi teslim edeceğim edebe aykırı davranış ne olursa olsun, bir korkum kalmamıştı. Ne yazık ki, ahlakdışı bir hareket yapacak kadar gevşemiş değildim ama kutudan çıkmamla beraber yüzümün açıkta kaldığını bile unutturan bir kurtuluş duygusu içindeydim. Hakkımda telaffuz edilen her kelimede, genç kadın başını sallıyor ve bir ışık fırçasıyla renklendirilmiş gibi geçici ve savunmasız olan, bir yandan da sert bir şekilde işlenmiş ama esasında hafif gülümsemelerle dolu, yüzünü bana dönüyordu ve iyi ki ona aşkımı ilan edemeyecek bir zorlama içerisinde olduğum yanılsamasındaydım. Bana bacaklarının uzun beyaz elbisesiyle tamamen saklanmış olduğunu unutturacak kadar güler yüzlüydü. İlk defa uçmaya kalkışan bir kuşmuşcasına (beceriksizce, sendeleyerek bir rüyadaki gibi) kanatlarımı çırptım. Ve birden, kadının melteme benzeyen gülümsemesiyle sarhoş olmuş bir şekilde, havayı kucaklayarak gerçekten uçmaya başladım. Kutuya geri dönmeye hiç gerek kalmadı diye düşünüyordum. Farkında olmadan, anlaşılmaz bir vaadde bulundum: Elli bin yen karşılığında doğrudan doğruya bir kutu-adamdan kutuyu kadın için satın almak. Doğal olarak, kutu-adamlar sayesinde, tanıdıklarım vardı. Sadece ne işine yarayacağını sormanın bana yeteceğini düşünerek, kutuyu ona bedava vermek için ısrar bile ettim.</p>

  <p>Ama gülümsemesi karşısında, bütün bunlar anlamsız geliyordu. Bir kutunun kullanımının tartışılmasında ne yarar var? Hastaneden çıktıktan sonra, boşuna bu gülümsemeyi aradım. Karton kutuyu sakladığım yere, köprünün altına döndüm; midem gibi tüm vücudum da spazmlarla sarsılıyordu ve uzun süre hep kustum. Bana, haberim olmadan uyuşturucu verildiği kanısındaydım. Sonunda beni aldattığını fark ettim ama ondan nefret etmem mümkün değildi.</p>

  <p>&nbsp;</p>

  <p>(Burada, on kadar ek not. Mürekkebin rengi ve harflerin boyu doğal olarak ana metininkilerden ayırt edilemez.)</p>

  <p>Kız şöyle dedi: “Ama ben kafasında kutu taşıyan dilenciyle konuşmak istiyorum..."</p>

  <p>— Evet... anlıyorum... ben bir fotoğrafçıyım. Fotoğrafçı... görendir... en iyi yaptığı şey, nereye olursa olsun delik açmaktır. Aşağılık bir doğaya sahiptir!</p>

  <p>— Kullanılmış bir kutu...</p>

  <p>— Onun şüphesiz arkadaşlarımdan biri olduğunu sanıyorum. Ama tam emin değilim. Yanılmadığımı garanti edemem. Fotoğrafçı bir arkadaş, farkında olmadan, düğmeye bastı... Diyafram kapandı ve kutu-adam resme alındı... Bu şahsı ilginç bularak, orada burada aradı ama ikinci defa rastlayamadı. Bunun üzerine şehri çekti, görülmekten nefret eden şehrin gizli kısmını... ve görülmekten nefret edeni çektiği için de, bunu fark edilmeden, belli etmemeye çalışarak yapmalıydı. Sonra, birden aklına bu geldi: Kafasına bir kutu koyup kutu-adam gibi davransa mıydı? Ne olabilirdi? Tam karşıdan baktığında kutu-adamı görmeyi başaramadığına göre, başkası da eğer kendi kafasında kutu varsa ona bakamazdı. Gerçekten de, kimse onu fark etmedi ve gizli gizli istediği kadar fotoğraf çekti. Ama tam arkadaşları arasında isim yapmaya başlamıştı ki, bir anda ortadan kayboldu, O zamandan beri, apartmanına geri dönmedi: Gerçekten, gerçek bir kutu-adam olduğuna dair söylentiler yayılmıştı.</p>

  <p>— Benim için fark etmez... Bana istedikleri kadar bakabilirler...</p>

  <p>— Ama bu tür bir bakış sanki bıçakla üzerinizden bir şey kopartılıyormuş, sanki giydiğiniz elbiseler yırtılıyormuş hissi veriyor.</p>

  <p>— Uzun zaman önceydi, modellik yapmıştım.</p>

  <p>— Gerçeği söylemek gerekirse, elimden gelen her şeyi yapmak isterdim ama hiçbir şey beceremiyorum. Bu sinir bozucu bir şey; bütün yapabildiğim bir vizörün arkasından göz kırpmak ve bir düğmeye basmak. O zaman, saydam yansıma banyonun ortasında yüzüyor. Flüora benzer sarı lamba, tam sekizde durmuş olan karanlık odadaki saatin yelkovanı... Yapışkan bir uzuv gibi parlayan fotoğraf kâğıdının buzlu yüzeyi... Derece derece ortaya çıkan hafif yansıma... Başka bir yansımadan doğan daha ağır bir yansıma... ve, en sonunda, çıplak vücudunun hatları... Bir caninin kalbime işleyebileceği izler gibi...</p>

  <p>— Ama ben... bu kutuyu istiyorum...”</p>
</body>
</html>