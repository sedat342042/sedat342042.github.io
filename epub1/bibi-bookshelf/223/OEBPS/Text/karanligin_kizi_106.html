<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Alti">Altı</p>

  <p class="block18">Crank haklıydı. Novem bütün çabayı ve parayı Fransız Mahallesi’ni, ya da Sebastian’ın tabiriyle Vieux Carré’yi yeniden inşa etmek için harcamıştı. Bourbon Caddesi boyunca yürürken gördüğüm binaların hepsi restore edilmiş, bütün kepenkler, pencereler ve demir tırabzanlar onarılmıştı. Sebastian’dan burada “banket” olarak adlandırıldığını öğrendiğim kaldırımlar bile yeniden yapılmıştı. Fransız Mahallesi’ni gösteren kartpostallardan aklımda yer eden görüntülerin hepsi yerli yerindeydi. Böyle olunca gelişmişti de. Burası Novem’in para fabrikası gibiydi. Turistlerin geldiği yer burasıydı, Mardi Gras hâlâ kalabalıklar için bir çekim kaynağıydı.</p>

  <p class="block12">6 Ocak’ta başlayan Mardi Gras, hızını almıştı. Birkaç hafta sonra, şubat ayındaki Şişman Salı’dan bir gece önce, dev gösteri ve balolarla sona erecekti. Bu arada, her hafta sonu balolar veriliyor, gösteriler düzenleniyordu ve her yer maske ve kostüm satıcılarıyla doluydu.</p>

  <p class="block12">Mahallenin her köşesinde bir şeyler oluyordu, sokaklardaki kapılar barlara, antikacılara, restoranlara, kulüplere, pansiyonlara açılıyordu. Katırlar ağır ağır arabalarını çekiyordu. Müzisyenler kalabalıkların toplandığı köşelerde çalıyordu. Tek tük geçen dağıtım kamyonlarından başka trafik yoktu; özel araçların mahalleye girmesine izin yoktu çünkü. “Şehrin tarihi dokusunu bozmamak için,” diye açıkladı nedenini Sebastian.</p>

  <p class="block12">Dumaine Caddesi’ne dönerken, “Vudu Sokağı,” dedi.</p>

  <p class="block12">Cadde rengârenk evler ve dükkânlarla doluydu, çoğu vuduyla alakalıydı. Önü keseler, muskalar, eski eserler, heykeller, şallar ve el yapımı bebeklerle dolu zemin katındaki bir dükkânı işaret ederek, “Bu tip yerler turist tuzağı,” dedi.</p>

  <p class="block12">Yanından geçerken küçük bir tur grubu dükkâna doluştu, yürüyüş rehberi eski Vudu Kraliçesi Marie Levau gibi giyinmişti.</p>

  <p class="block12">“Gerçek dükkânlar nerede?” Kaldırımdan inip turistlerin etrafından dolaşmak için caddeden yürüdüm.</p>

  <p class="block12">Sebastian ellerini ceplerine soktu. “Arka odalarda, avlularda, insanların evlerinde, bataklıklarda...”</p>

  <p class="block12">Caddenin iki yanında sıra sıra dizili evleri geçerek yeniden kaldırıma çıktık. Etraf sessizleşti, ama renklilik devam ediyordu. Evler canlı Karayip tonlarıyla boyanmıştı. Uzun ahşap kepenklerin çerçevelediği açık pencereler nehirden esen meltemi içeri alıyordu.</p>

  <p class="block12">Mesken bölgesi olmasına rağmen, vudu burada da her yerdeydi. Bütün kapılar, korkuluklar ve bahçe girişleri boncuklar, çiçekler, dilek mumları, tılsımlar, el yapımı bebekler, güzel şallar, biblolar ve azizlerin heykelcikleriyle süslenmişti.</p>

  <p class="block12">Sebastian bu kapılardan birinin önünde durdu. İttirerek açtığı dövme demir kapıdan bir gıcırtı yükseldi. Karanlık bir tünele girdik, ayak seslerimiz tuğlayla örülmüş kemerli duvarlarda yankılanıyordu. İç bahçeye açılan geçidin iki yanında Karayip stili evler vardı.</p>

  <p class="block12">Tünelin karanlığından geniş duvarlı avlunun aydınlığına çıktığımızda gözlerim kamaştı. Avlunun ortasındaki fıskiyeden su akıyordu, etraf cıvıldayan, kanatlarını çırpan, ağaçlarda oynaşan kuşlarla doluydu. Arka tarafta sol köşede büyük bir muz ağacından şallar ve boncuklar sarkıyordu.</p>

  <p class="block12">Sebastian usulca, “Bu taraftan,” dedi.</p>

  <p class="block12">Peşinden izlediğim tuğla döşeli patika, evin birinci katıyla bitişen taş bir avluya açıldı. Zemin kat boyunca yan yana üç sıra çift kanatlı kapı diziliydi. Ortadaki kapının önüne saksı çiçekleri ve ham ahşaptan oyulmuş gerçek boyutta bir Meryem Ana heykeli yerleştirilmişti. Meryem Ana’nın boynuna boncuklar takılmıştı. Odanın içini tütsülerden çıkan duman kaplamıştı. İçeri huzmeler halinde düşen güneş ışığı havada uçuşan ince toz parçalarını ve kıvrılarak yükselen dumanları aydınlatıyordu. Odanın içi tıka basa eşyayla doluydu. Tuhaf şeyler. Eski şeyler. Süslü püslü şeyler. O kadar fazla şey vardı ki neye bakacağımı şaşırmıştım.</p>

  <p class="block12">Ağır Cajun aksanlı, derinden gelen bir ses inişli çıkışlı melodik bir tonla, “Sebastian Lamarliere,” dedi. Köşeden ince, üzerindeki yarasa kollu cübbe yerleri süpüren bir adam çıktı. Gözleri de teni de karaydı. Kısacık kesilmiş kıvırcık saçları vardı. Kulaklarında iki halka takılıydı. Bir elinin bütün parmakları yüzükle doluydu, diğer elindeyse papatya buketi tutuyordu.</p>

  <p class="block12">Afallamış haldeydim.</p>

  <p class="block12">Hayatımda ilk defa birinin cinsiyetinden emin olamıyordum. Gözlerim hemen boyun kısmına kayarak âdemelmasını aradı, ne var ki boynuna rengârenk bir şal dolamıştı, iki ucunu da cübbesinin arkasına atmıştı.</p>

  <p class="block12">Sebastian saygıyla, “Jean Solomon,” dedi.</p>

  <p class="block14"><span class="text2">Fransız stili söylemişti. Fransızcada “Jean” erkek ismiydi.</span> <span class="text1">Demek ki cinsiyeti erkek.</span></p>

  <p class="block12">Jean uzun bir tezgâhın ardına yürüyerek çiçekler için vazo çıkardı. “Çiçekler Legba için,” dedi, vazoya yerleştirmeden önce papatyalardan birini koklayarak.</p>

  <p class="block12">Jean yaklaşmamızı işaret etti; sıcak, anlayışlı bakışları ve sesindeki nazik ton beni biraz olsun rahatlatmıştı. Ne söyleyeceğimi bilemediğimden ona bakıp gülümsedim. Vazoyu kenara çekip tezgâha kollarını dayayana kadar rahatsız edici birkaç dakika daha geçti. “Dükkânıma ne gibi ilginç bir şey getirdin, Bastian?” Keyifle parıldayan, ama derin, bilge ve gizemli gözleri beni süzüyordu.</p>

  <p class="block12">“Sebastian beni buraya üzerimdeki laneti yok edebileceğinizi düşündüğü için getirdi... çok eski bir laneti.”</p>

  <p class="block14"><span class="text2">Sözlerimi duyunca bir kaşı havaya kalktı, belki de Sebastian yerine benim cevap vermiş olmama şaşırmıştı. “Çok eski bir lanet demek.” Çenesini eline dayadı. “Ay dövmene bayıldım. Adın ne,</span> <span class="text1">chère?”</span></p>

  <p class="block12">“Ari.”</p>

  <p class="block12">“Peki Bayan Ar-iii, laneti kaldırmanın karşılığı olarak, ‘loa’lara ne sunmayı düşünüyorsun?”</p>

  <p class="block12">Loaların vudu rahibinin yardıma çağırdığı “bedensiz” varlıklar olduğunu biliyordum. Legba adındaki varlık, rahiplerle bedensiz varlıklar âlemi arasında rehber işlevi görüyordu. En azından işlerin böyle yürüdüğünü zannediyordum. Ödeme konusu hiç aklıma gelmemişti, üstelik param suyunu çekmeye başlamıştı.</p>

  <p class="block14"><span class="text2">“Sana bir önerim var,” dedi Jean, “önce üzerindeki şu laneti anlayalım, loa da ona göre karşılığında ne istediğini söylesin,</span> <span class="text1">c’est bon?”</span></p>

  <p class="block14"><span class="text2">Nihayet rahat bir nefes aldım. “Teşekkür ederim.” Göz kırpmasıyla kendimde gülümseyecek gücü buldum, omzumdan büyük bir yük kalkmış gibiydi.</span> <span class="text1">İşte şimdi çözüme yaklaşıyoruz.</span></p>

  <p class="block12">Tezgâhın etrafından dolaşarak Sebastian’la beni geniş, kare biçiminde bir odaya aldı. Odanın etrafı türlü eşya ve sandalyeyle çevriliydi, ama ortası boştu. Kapının karşısındaki duvarda üstü erimiş mumlar, vudu ve Hıristiyanlık dinlerine ait biblolar, yiyecekler ve kurumuş kanla kaplanmış geniş bir sunak duruyordu. Başına türban sarılı bir kadın fotoğrafı ve çarmıha gerilmiş İsa heykeli vardı. Heykelin kaidesine sarı bir piton sarılmıştı. Küçük bir pitondu, ama yılanlar söz konusu olduğunda boyutun hiç önemi olmadığının bilincindeydim.</p>

  <p class="block14"><span class="text2">Korkudan bütün kanım çekilerek yüzüm bembeyaz kesildi. Kollarım ve bacaklarım uyuşmuş gibiydi, kalbim Sebastian’ın davullarından biri gibi gümbürdeyerek atıyordu. Donakalmıştım, bir adım daha atacak halde değildim. Mesafe.</span> <span class="text1">Evet, mesafeyi koru.</span></p>

  <p class="block12">“Korkma,” dedi Sebastian gerildiğimi hissederek. “Rahipler yılanları bedensiz varlıklara odaklanmak ve iletişim kurmak için kullanır.”</p>

  <p class="block12">“Gel, gel.” Jean çift kanatlı kapıyı kapatarak sunağa gitti ve nazikçe yılanı kaldırıp omuzlarının üzerine yerleştirdi. O sunağın mumlarını yakarken, yılan da kuyruğunu boynuna doladı. Ensemdeki bütün tüyler diken dikendi. Jean bize dönüp iki adım yaklaştı. Bir adım daha atarsa kaçacaktım. Kendime hâkim olamayacağımı biliyordum. Yılan gözlerini bana dikmiş bakıyordu.</p>

  <p class="block14"><span class="text2">Ama Jean ikinci adımda olduğu yerde kaldı, derin bir nefes alıp gözlerini kapadı. Yılanı okşamak için ellerini yukarı kaldırarak saygıyla, “Legba,” diye fısıldadı. “Baba Legba, benim için kapıyı aç ki girebileyim. Döndüğümde karşılığını vererek loa’yı onurlandıracağım.</span> <span class="text1">Papa Legba ouvri baye-a pou mwen, pou mwen pase. Le ma tounen, ma salyie lwa yo. Papa Legba ouvri baye-a pou mwen, pou mwen pase. Le ma tounen, ma salyie lwa yo.</span><span class="text2">”</span></p>

  <p class="block12">Jean tılsımlı sözlerini bir şarkıyı andırırcasına defalarca tekrar etti. Giderek hızlandı. Sözleri mırıldanırken bir yandan sallanıyor, derin bir trans haline geçmiş gibi görünüyordu. Yılan da Jean’la birlikte öne arkaya sallanıyor, sürüngenlerin o tuhaf becerisiyle dengesini korurken gözlerini üstümden bir an olsun ayırmıyordu. Sebastian’la ben de ileri geri sallandığımızı fark ettik.</p>

  <p class="block12">Jean birden durdu, ölümcül bir hareketsizlik indi üzerine. Korkudan ödüm patladı.</p>

  <p class="block12">Altı saniye geçti. Deli gibi çarpan kalbimi yavaşlatmak için sayıyordum, ama işe yaramıyordu. Yavaşça gözleri açıldı, öncesinden farklı bakıyordu. Pusluydu. Gülümsedi, anlaşılmaz birkaç sözcük mırıldandı. Bize mi yoksa ötede bir yerlere mi bakıyor, emin olamıyordum.</p>

  <p class="block12">“Ne arıyorsun?”</p>

  <p class="block12">Zorla yutkundum, Sebastian’a yan gözle baktım. O da benim kadar endişeli görünüyordu, rengi biraz solmuştu. Jean’ın gözlerinin normale döndüğünü ve tavandaki pervaneye sabitlendiğini fark ederek düzgün nefes alıp vermeye başladım.</p>

  <p class="block12">“Eee.” Boğazımı temizledim. “Üzerimdeki laneti kaldırmanın bir yolunu arıyorum.”</p>

  <p class="block12">O kadar hızlıydı ki, yüzünün aşağı inip gözlerinin hareket ettiğini görmedim bile. Tavana bakarken birden üzerimde hissettim. İnsan olamayacak kadar hızlı hareket ediyordu. Dondum kaldım. Yılan başını kaldırıp uzattı ve Jean’ın omzundan bana doğru yaklaştı.</p>

  <p class="block12">İşte bundan sonra kıyamet koptu.</p>

  <p class="block12">Jean ya da Baba Legba -artık kim olduğunu kestirmeye imkân yoktu- bağırmaya, sanki ateş almış gibi çırpınmaya başladı. Yılan yere düşerek sunağın altına kaçtı, başını çevirip bana tıslamaya başladı. Baba Legba ve Jean Solomon arasında öfkeli bir tartışma çıkmıştı. Aynı kişi. İki farklı ses.</p>

  <p class="block12">Usul usul geri çekildim. Karman çorman İngilizce, Fransızca ve başka bilmediğim dillerdeki cümlecikler arasından bazısını seçebiliyordum.</p>

  <p class="block12">Sebastian uzanıp elimi tutarken Jean’ın kendi kendine, “Zarar veremez...” dediği duyuluyordu.</p>

  <p class="block14"><span class="text2">“Peh! Legba korkmuyor!” Başını döndürüp yanıma doğru hamle etti, boynunu uzatıp yüzünü yüzüme yapıştırdı. Ne kıpırdayabiliyor ne de nefes alabiliyordum. “SEN</span> <span class="text1">BENİ</span> <span class="text2">KORKUTAMAZSIN!”</span></p>

  <p class="block12">Jean Solomon’un başındaki damarlar şişmişti. Yüzü öfkeden titriyordu. Dikleşip sunağın yanına döndü, hareketlerine hâkim olamıyordu. “Rezalet, rezalet, rezalet!”</p>

  <p class="block12">Sonra Jean’ın sakin sesini duyduk, “Şşş. Şşş. Şşş...” Ardından Jean öfkeli ruhu yatıştırmak için belli belirsiz bir şeyler mırıldanmaya başladı.</p>

  <p class="block12">Karşılığında yeniden öfke dolu sözler işitiliyordu.</p>

  <p class="block12">Sonunda Jean Solomon iki büklüm olduğu yerde kaldı, kan basıncından kulaklarımın çınlaması ve dışarıda ötüşen kuşlar dışında odada tamamen bir sessizlik hâkimdi. Bütün tüylerim diken diken olmuştu. Sebastian’ın elini var gücümle sıkıyor olmama rağmen beni bırakmamıştı. Aslında, o da benim sıktığım kadar sıkı tutuyordu elimi.</p>

  <p class="block12">Jean doğruldu; kafası karışmış, mahcup olmuş gibiydi, yanımıza yaklaşırken biraz da korktuğu anlaşılıyordu. “Gitmeniz gerek,” dedi. Sesi daha kadınsı ve yorgundu.</p>

  <p class="block12">“Ama...”</p>

  <p class="block12">“Özür dilerim, Bayan Ari, ama loa size yardımcı olmayacak.”</p>

  <p class="block12">Büyük bir ümitsizlik çöktü üzerime. “Bakın, ödeyebilirim. Daha fazla para bulabilirim. Lütfen, bir şeyler öğrenmem gerek, en küçük bilgi bile işime yarayacak. Ne söyledi?”</p>

  <p class="block12">Jean bizi çift kanatlı kapıya doğru yönlendirdi, tokmağı çevirerek açtı ve elini uzattı. “Lütfen, gidin.”</p>

  <p class="block12">Ben bir an duraksadım, ama Sebastian elimden çekti. Biz kapıdan geçip çıkarken Jean’ın gözleri hep yere bakıyordu, ama avluya adım attığımız anda beni şaşırtarak yanımıza geldi ve kapıyı sessizce örttü.</p>

  <p class="block12">Kısık sesle konuşmaya başladı, belli ki duyulmasını istemiyordu. “Varlığınla loa’mın şerefini lekelemiş oldum. Ama bu benim suçum, çünkü Legba’yla bir olana dek gerçek yüzünü göremedim. Buraya bir daha asla gelme.”</p>

  <p class="block12">“Neden? Ne demek istiyorsunuz?” İki yanımda yumruklarımı sıkıyordum. Uğradığım hayal kırıklığı yüzünden içimden çığlık atmak geliyordu. “Neyim var benim?”</p>

  <p class="block12">Bir an bakışları hüzünle gölgelendi. “Umarım hiçbir zaman öğrenmezsin.” Sonra başını sallayarak arkasını döndü.</p>

  <p class="block14"><span class="text2">“Lütfen, Jean,” dedim, artık yalvaracak haldeydim. Üstümdeki laneti görmüştü. Ne olduğunu</span> <span class="text1">biliyordu</span> <span class="text2">ve bunu bilen</span> <span class="text1">tek</span> <span class="text2">kişi de oydu. “Yardıma ihtiyacım var.” Tanrım,</span> <span class="text1">yalvarmaktan</span> <span class="text2">nasıl da nefret ediyordum. Öyle rahatsızlık verici bir durumdu ki benim için, göğsümün sıkıştığını hissediyordum.</span></p>

  <p class="block14"><span class="text2">Jean iç geçirdi, sonra yapmaması gereken bir şeyi yapmak üzereymiş gibi başını salladı. Kapıdan uzaklaştı. “Geçmişi öğrenmek istiyorsun, üstündeki lanetin ne olduğunu bilmek istiyorsun, öyle mi? O halde Alice Cromley’in bir kemiğini toz haline getir, o zaman göreceksin. O kemikler sana hikâyeni anlatacak. Bastian, sen ne yapılacağını biliyorsun, değil mi?” Sebastian kafasını salladı, Jean bu cevapla tatmin olmuş gibiydi. “İyi şanslar,</span> <span class="text1">chère.”</span></p>

  <p class="block12">Yeniden içeri girerek kapıyı kapattı.</p>

  <p class="block12">Sebastian’a döndüm. “Lütfen bana şaka yaptığını söyle.”</p>

  <p class="block12">Sebastian koluma girerek beni evden uzaklaştırıp geçide doğru yürüttü. “Ne yazık ki çok ciddi.”</p>

  <p class="block13">Olamaz.</p>

  <p class="block12">Kolumu çekerek avludaki geçitten geçip Dumaine Caddesi’ne geri döndüm. Bahçe kapısından hışımla çıktıktan sonra Sebastian’ı beklemekle uğraşmadan kapıyı kilidinin üzerine çarparak güney yönünde yoluma devam ettim.</p>

  <p class="block14"><span class="text2">Tek istediğim, hayatımın birazcık normal olmasıydı. Hepsi buydu! Neden gerçekleşmesi bu kadar zordu ki?</span> <span class="text1">Neden?</span></p>

  <p class="block12">Gözlerim doldu, yüzümü yakan aptal gözyaşlarını elimin tersiyle sildim. Göğsümün içinde büyüyen bir çığlık dışarı çıkmak için kalbimi ve kaburgalarımı zorluyordu, içim acıyordu. Burnumu çektim ve...</p>

  <p class="block12">Parlak bir ışık gözlerimi kör etti.</p>

  <p class="block12">Beynime bıçak gibi saplanan acı yüzünden çığlık attım, yolun ortasında dizlerimin üzerine düşerken ellerim başıma gitti. İki büklüm olmuştum, ağrı kafatasıma ilerlerken parmaklarımla saçlarımı köklerinden çekiştirdim, ama ağrı bu defa katlanarak yeniden beynime hücum etti. Acı dalgaları kafamın içinde yayılırken yeniden çığlık atmaya başladım.</p>

  <p class="block12">Dayanılmayacak bir ağrıydı... dayanılmayacak kadar çok.</p>

  <p class="block12">Omzumdan birinin tutup beni ayağa kaldırdığını hissettim. Gözlerim açılsa da göremiyordum, ağrıdan körleşmiştim. Islak yanağım kumaşa değdi. Sebastian’ın tişörtüydü. Onun kokuşuydu. Söylediklerini anlayamasam da onun sesiydi. Dudaklarını ve sıcak nefesimi şakaklarımda hissediyordum, yumuşak bir tonda konuşuyordu. Teselli olmak, biraz rahatlayıp kurtulmak için ona döndüm, ağrı hâlâ devam ediyordu. Her adım atışında beynime yenden ağrı saplanıyordu.</p>

  <p class="block12">Sonra, şükürler olsun ki, ağrı bitti. Sebastian beni sıkı sıkı tutarak kollarını sardı ve duvara yaslandı. Ben de ona sarıldım ve gözlerimi sımsıkı yumarak kendimden geçtim. Ama yalnız değildim. Neyse ki bu defa yalnız değildim.</p>
</body>
</html>
