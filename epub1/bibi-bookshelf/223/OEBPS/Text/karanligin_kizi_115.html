<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_OnBes">On Beş</p>

  <p class="block18">Sebastian önden kalabalıkları yararak yürürken, gözlerimi sırtına dikerek yürümek benim için imkânsızdı; payetlerin ve saten kumaşların çekici parlaklığı, maskeler ve ortamdaki gizem görmezden gelemeyeceğim kadar etkileyiciydi. Kulağa yumuşak bir mırıltı gibi gelen sesler, müzik, renkler ve her yandan yansıyan ışık evi bütünüyle canlı kılmıştı.</p>

  <p class="block12">Hızlı yürüyordu, etrafımızdaki bedenlere dokunarak geçmek zorundaydık. Bu sıkışık ortamda yalnızca bazı şeyleri göz ucuyla görebiliyordum. Görmemek için kendimi tuttuğum, ama karşı koyamadığım şeyleri. Karanlık, gizli köşelerde dans ya da sohbet etmekten başka işlerle ilgilenen çiftleri hemen seçebiliyordum. Ne zaman küçük, beyaz köpekdişleri görsem ya da gözüm gülümseyen ağzının kenarında parıldayan kan damlasını dilini uzatarak yalayan birine takılsa kalbim fırlayacak gibi oluyordu.</p>

  <p class="block12">Sebastian kolumu çekince, dikkatimi ona verdim. İkinci katın balkonuna yakın bir yerde durmuştuk. Hava az öncekinden daha serindi, nefes almak daha kolaydı ve kesinlikle zihnimi açıyordu.</p>

  <p class="block12">Dışarıdaki kulak patlatan zil ve davul sesleri giderek yaklaşıyor, orkestranın sesini bastırıyordu. Evdeki davetliler balkona hücum etti. Mardi Gras geçidi köşeyi dönerken, kalabalığın gücüyle balkon tırabzanlarına kadar ilerlemek zorunda kaldık. Sebastian elimi sıkıca tutmuş, bir yandan küfrediyordu.</p>

  <p class="block12">Etrafımızdaki bütün davetliler çığlık çığlığa bağırıp eğleniyor, içkileri bardaklarından taşıyordu, gözleri alkolden ötürü fırıl fırıl açılmış, yanakları emdikleri kandan, heyecandan ve duyulara hitap eden geçidin güzelliğinden kıpkırmızı olmuştu.</p>

  <p class="block12">Tekerlekli araçlar üzerinde süslü platformlar aheste aheste geçmeye başladı, her biri bir şekilde denizdeki yaşamla ilgiliydi. “Poseidon Geçidi,” dedi Sebastian.</p>

  <p class="block12">Yüzyıllar öncesinden kalma bir savaş gemisini andıran platformun güvertesindeki, gözleri kanca burunlu altın maskeler altında gizlenmiş adamların yüzü balkona bakıyordu. Napolyon şapkaları, uzun işli ceketleri ve beyaz çorapları vardı. Kalabalığın içinden birileri onlara seslense de hiç kıpırdamadan gözlerini bize diktiler. Sinir bozucu bir durumdu.</p>

  <p class="block12">Bir sonraki platformda denizkızları vardı. Sokaktaki ve balkondaki insanlara boncuk dağıttılar. Arkamızdakiler bizi öne doğru ittirdikçe tırabzana daha çok yapışıyorduk. Sebastian’ın kolları belime sarıldı, bunun içgüdüsel bir davranış olduğunu biliyordum -o kadar yakınlaşmak değildi derdi.</p>

  <p class="block12">Bana doğru eğildi, duyabileyim diye dudaklarını kulaklarıma yaklaştırarak, “Herkesin dikkati buradayken evi araştırmalıyız,” dedi.</p>

  <p class="block12">O konuşurken denizin ortasındaki bir kaya şeklinde hazırlanmış başka bir platform daha geçiyordu. Üzerinde yarı çıplak sirenler sere serpe uzanmış masum denizcilerin yaklaşmasını bekliyordu. Platformdan gelen müzik sirenlerin baştan çıkarıcı çağrısı şeklinde tasarlanmıştı.</p>

  <p class="block12">Birden sokaktaki kalabalığın içinden ışıl ışıl parlayan bronz bedenler fırladı. Bellerine sadece birer kumaş bağlayıp bronz maskeler takmış adamlar, sirenlerin olduğu platformun üzerine atladı. Bir köşeye sinerek beklediler. Sonra sirenler ihtiraslı gülücükleriyle işaret verdiğinde adamlar yanlarına geldiler ve sürüne sürüne sirenlerin üzerine yattılar. Kalabalık sevinç çığlıkları atmaya başladı.</p>

  <p class="block12">Yüzüm yanıyordu. Duyularım tamamen çığırından çıkmıştı. Daha fazlasını kaldıracak halim kalmamıştı. Aşağıdaki seslerin sanki hipnotize edici bir etkisi vardı. Acaba... gerçekten öyle miydi? Bu parti hayatımda daha önce hiç görmediğim türden bir şeydi. Gördüklerim ve duyduklarım karşısında sanki dünkü çocukmuşum gibi sarhoş olmuştum, şimdiyse her şey midemi bulandırıyordu. Gözlerimi sıkıca kapayıp zihnimden bütün bu hengâmeyi uzaklaştırmaya gayret ediyordum. Buradan bir an önce kurtulmam gerekiyordu. Evi araştırarak Violet ve öteki çocukları bulup gitmeliydim.</p>

  <p class="block12">Sebastian yer değiştirdi, kalçası benimkine yaslanıyor ve hançerin tenime değmesine neden oluyordu. Metal vücut ısımdan ötürü ısınmıştı, belimdeki kemer sıkıyordu, hatta çok sıkıydı. Ama bana neden burada olduğumu hatırlatarak dikkatimi toparlamama yardımcı oluyordu.</p>

  <p class="block12">Başlarımızın üstünden boncuklar ve şekerler uçuşuyordu. Yer değiştirdim, Sebastian’la birlikte tırabzanın yanından ayrılarak yerimizi diğer seyircilere bıraktık. Sanki denize dönen bir dalga gibi akıntıya kapılarak gerisingeri ilerliyorduk. Josephine’in evinin içine doğru.</p>

  <p class="block12">Tanrım, bu elbisenin içinden bir an önce çıkmam gerekiyordu! Çok sıcaklamıştım ve kendimi cenderede gibi hissediyordum. Maskemi çıkarıp parmaklarımı korsemin kenarından soktum ve çekiştirerek içeri serin hava girmesini sağlamaya çalıştım. İşe yaramadı.</p>

  <p class="block12">“Hadi,” diye seslendi Sebastian, şimdi bomboş olan odada koşar adımlarla ilerlerken.</p>

  <p class="block12">Boş balo salonunu aceleyle geçerken çift kanatlı kapılardan biri bir gümbürtüyle kapandı.</p>

  <p class="block12">Ardından bir başkası.</p>

  <p class="block12">Ve bir başkası.</p>

  <p class="block12">Boş dans pistinde kayarak durdum, kapıların her biri kendiliğinden kapanıp kilitleniyordu. Orkestra susmuştu. Kapılardaki cam panellerden gördüğüm kadarıyla davetlilerin bir kısmı içeri girmeye çalışıyor ama başaramıyordu. Etraflarındaki bütün kapılar kapanmış ve kilitlenmişti.</p>

  <p class="block12">Bir anda sessizlik çöktü.</p>

  <p class="block12">Tek bir kapı açık kalmıştı.</p>

  <p class="block12">Gözlerimizi ayırmadan kapanacağı anı bekledik, ama içimden bir ses onun beklediğini söylüyordu. Tuhaf bir şeyler olacağını sezerek tetikte bekliyordum.</p>

  <p class="block12">Kapının iki yanındaki beyaz perdeler dalgalandı. Bir kıpırdanma oldu, bir parıltı belirdi.</p>

  <p class="block12">Sonra bir anda ortaya uzun boylu biri çıktı.</p>

  <p class="block12">Damarlarımdaki kan donmuştu.</p>

  <p class="block12">Odaya kimin geldiğine dair en ufak bir fikrim yoktu. Nasıl olabilirdi ki?</p>

  <p class="block12">Kapı kadının ardından hızla kapandı, bir adım geriledim.</p>

  <p class="block12">1,80 boylarındaydı. Mükemmel bir vücudu vardı. Boynundan el ve ayak bileklerine kadar bedenini sımsıkı saran, koyu zeytin yeşili renkte deri bir giysi giymişti. Derinin üzerinde sürüngenleri andıran çizgiler vardı -sanki bir zamanlar canlı bir şeymiş izlenimi uyandırıyordu.</p>

  <p class="block12">Athena.</p>

  <p class="block12">Porselen gibi beyaz bir teni vardı, zümrüt gözleri ışıl ışıl parıldıyor, uzun, dalgalı siyah saçları beline uzanıyordu. Saçları tutam tutam örülmüş, örgülerin aralarına ince deri şeritler ve kemik boncuklar yerleştirilmişti. Sanki yüzyıllardır saçlarına takılıymış gibi görünüyorlardı. İki şakağına da saç diplerine uzanan minik desenler yapılmıştı.</p>

  <p class="block12">Şarap kırmızısı dolgun dudakları yukarı kıvrıldı. “Bir yere gitmeyi düşünmüyordun herhalde, değil mi?” Gırtlaktan gelen ses inkâr edilemez bir gücün tınısını taşıyordu.</p>

  <p class="block12">Gözlerimi üzerinde gezdirdim. Şaşkınlık içindeydim. Konuşamıyordum.</p>

  <p class="block12">“Yıllardır nasıl hâlâ yaşadığını merak edip durdum.”</p>

  <p class="block12">Kuru kuru yutkundum, yüzünde kötücül, muzafferane bir sırıtış beliren tanrıça yaklaşırken sanki ayaklarımdan bulunduğum yere çivilenmiş gibiydim. Elim Sebastian’ın elini tutup sıktı.</p>

  <p class="block13">Aman tanrım.</p>

  <p class="block14"><span class="text2">Athena’nın giydiği deri giysiyi daha net seçmeye başladığımda midemin burulduğunu hissettim. Giysisi</span> <span class="text1">kımıldıyordu.</span> <span class="text2">Gerçekten kımıldıyordu. Sanki vücuduna yaşayan bir şeyi sarmış gibiydi, sanki üzerindeki şeyin yassı ve devasa yüzünü belli belirsiz seçebiliyordum. Kemiklerinden ayrılıp dümdüz edilmiş ve dikilerek bu... şey yapılmıştı.</span></p>

  <p class="block12">“Beğendin mi?” diye sordu, gözlerinden bu durumun ne kadar hoşuna gittiği okunabiliyordu. “Bunu Tifon’un derisinden yaptım. Küçük bir et parçasıydı. Ne de olsa bir titandı.”</p>

  <p class="block12">Athena’nın bu giysiyi seçtiği belliydi. Korkutma taktiğiydi. Gözdağı veriyordu.</p>

  <p class="block12">Bakışlarıyla beni baştan ayağa süzdü, ifadesi giderek kayıtsızlaşıyor, ama gerginliğinden bir şey kaybetmiyordu. Umursamadığını göstermeye çalışıyor gibi bir hali vardı. “Ailenizdeki ilk kadın kadar güzel değilsin, ama bakıyorum da saçlarını ve gözlerini almışsın.”</p>

  <p class="block14"><span class="text2">“O saçları da gözleri de</span> <span class="text1">istemiyorum,”</span> <span class="text2">dilimin ucuna kadar gelen sözcükleri yüzüne haykırdım. “İstersen alabilirsin.”</span></p>

  <p class="block12">Athena’nın göz kenarları kırıştı, sonra güldü. “Söylediklerine dikkat et, çocuğum, bakarsın gerçekten öyle istediğini düşünürüm. O saçlarla gözleri sana ben vermedim. Doğal halin bu.”</p>

  <p class="block14"><span class="text2">“Ama...”</span> <span class="text1">O halde bana ne verdi ki?</span></p>

  <p class="block12">“Athena, burada olmaya hakkın yok!” Josephine’in öfkeli sesi yerimden sıçramama neden oldu. İçeri girdiği kapı gümleyerek kapandı. Arnaud ailesinin başındaki kadın salonda İngiltere Kraliçesi gibi arzı endam etti. “Anlaşmamızı bozdun.”</p>

  <p class="block12">“Yaaa, aptal sözleşmenizin canı cehenneme, vampir.”</p>

  <p class="block12">“New Orleans’a bir daha adım atmayacağına dair söz vermiştin. Elimizdeki τέρας avcısını sana bu şartla geri vermiştik. Anlaşmamız böyleydi.”</p>

  <p class="block14"><span class="text2">“Çocuk buradayken her şey farklı, Josephine. Bunu sen de biliyorsun. Onu senin</span> <span class="text1">eline</span> <span class="text2">bırakmayacağımın farkındasın, değil mi? Ne yapacaksın, ha? Anne babasını koruduğun gibi mi koruyacaksın? Ona da mı ihanet edeceksin?”</span></p>

  <p class="block12">Bakışlarım Josephine’e kaydı. “Anneme yardım ettiğini söylemiştin.”</p>

  <p class="block12">Josephine gözlerini bana doğru tahammülsüz bir biçimde çevirdi. “Annen çok genç ve akılsızdı, onun için neyin en iyi olacağını kestiremiyordu.”</p>

  <p class="block12">Konseyin diğer üyeleri de odaya geldi. Her biri odanın başka bir kısmına yürüyerek etrafımızı çevirdiler. İçeri girdikleri kapı arkalarından kendi kendine kapanıp kilitlendi. Omzumun üzerinden davetlilere göz attım, çoğu hâlâ aşağıdaki geçidi izliyordu, birkaçıysa içeri girebilmek için kapıları zorluyordu. Belli ki Novem de bu görüşmenin gizli kalmasını istiyordu.</p>

  <p class="block12">Michel bana doğru bakarak vakur bir ifadeyle başını salladı, gözleriyle benim tarafımda olduğunu söylese de, güvenemiyordum. Daha önce duyduğum şeylerden sonra kime nasıl güvenebilirdim ki?</p>

  <p class="block12">Sebastian kaskatı kesildi, elimi daha sıkı tutmaya başladı; neredeyse on yıldır ilk defa babasını görüyordu. Ben de elini sıktım sonra serbest bırakarak babasının yanına gitmesini işaret ettim, ama yanımda kalmaya devam etti.</p>

  <p class="block12">“Bu kadar yeter, bu çocuk bana ait.” Sabrı tükenen Athena uzanıp kolumu kavradı.</p>

  <p class="block12">Şaşkınlıkla açılan ağzımdan içeriye bir korku doldu, oradan boğazıma, oradan da ciğerlerime yayıldı. Athena’nın dokunuşu soğuktu, parmakları çıplak kolumu birer buz parçası gibi kavramıştı.</p>

  <p class="block12">Sebastian elimi bırakmadı. Athena gözlerini ona çevirdi, bu sırada konsey üyeleri de çevremizde toplanarak kollarını iki yana açmıştı. Odada çok gergin bir hava oluşmuştu, konsey üyelerinin parmak uçları arasında mavi bir enerji hattı belirerek çemberi tamamladı.</p>

  <p class="block12">“Seni daha önce de buradan çıkardık, Athena,” dedi Josephine, sesi güçlüydü, en küçük bir titreme yoktu. “Yine yapabiliriz.”</p>

  <p class="block12">Athena’nın kalın tırnakları tenime battıkça yanıyor, yakında derinin yırtılarak kanın akacağını haber veriyordu. Tanrıça dikkatini yavaş yavaş Josephine’e yöneltti, sanki bütün vücudu ölümcül bir biçimde kaskatı kesilmişti. Sesi öncekinden daha kısıktı, ama daha güçlü çıkıyordu. “Hadi, durmayın. Güçlerinizi birleştirin. Bütün gücünüzü üzerime gönderebilirsiniz, ama partinizin bir kan gölüyle sona ereceğini de bilin.”</p>

  <p class="block12">Josephine’in söylediklerini gerçekten de ciddiye aldığını dehşet içinde fark ettim. İstediği şeyi elde ettiği sürece buradaki herkes yok olsa, onun umurunda bile olmayacağını düşündüm.</p>

  <p class="block12">Deri giysi Athena’nın kolunun ve bileğinin üzerinde yeniden hareket etti, o kadar yakınımdaydı ki tanrıçanın demir pençelerinin arasından kaçmak için hamle ettim. İşte şimdi paniklemiştim. “Benden ne istiyorsun?” diye atıldım, kendimi elinden kurtarmaya çalışarak.</p>

  <p class="block12">Athena durdu, gözlerini Josephine’den alarak bana döndü, sonra eğildi. Yüzüyle yüzüm arasında birkaç santim kalmıştı. Ardından savaş tanrıçasının aslında nasıl bir şey olduğunu bana gösterdi.</p>

  <p class="block12">Mükemmel yüzünde güzellik kalmamıştı, hayatımda gördüğüm en dehşet verici, en karanlık şeye dönüşmüştü. Ölüm. Savaş. Kemikler. Yüzü bütün bunların kraliçesi haline dönüşmüştü. Yarı kafatası yarı surat kalmıştı. Bir gözü yok olmuş, diğeri yuvasında yeşil yeşil parıldamaya devam ediyordu. Göz çukuru ve yuvarı arasındaki boşlukta böcekler dolaşıyordu. Tendonlar dudaklarına gülümseme biçimi verecek şekilde gerilmişti. Kafatasının içinde, yapağıya dönmüş saçlar, kemik ve çürümekte olan et arasında bir kıpırtı gözüme çarptı. İçinde, vücudunun her yanında, kaburga kemiklerinin arasında savaşçıların ruhları vardı. Tanrıçanın bedeni onların cehennemiydi.</p>

  <p class="block12">Athena doğruldu, bir kez daha güzelleşmişti, sırıtarak, “Bırakalım da çocuk karar versin,” dedi.</p>

  <p class="block12">Savaşın ve ölümün kalbine bir bakış atmıştım, tanrıçanın istediği takdirde bütün şehri yok edebileceğini biliyordum. Evet, belki ortada Athena’nın bile uyması gereken politik kararlar, anlaşmalar, yasalar vardı, ama şu durum söz konusu olduğunda, istediğini -yani beni- elde etmek için bütün dünyayı birbirine katmaya hazırdı.</p>

  <p class="block12">“Hayır,” dedi Sebastian, ne yapmayı düşündüğümü sezerek. Elimi daha da sıktı, ama ben geri çektim.</p>

  <p class="block12">“Bir gün, Athena,” dedi Michel, gözlerini tanrıçaya dikerek, “yarattıklarını bir gün karşında bulacaksın. O gün geldiğinde tanrılar yardımcın olsun.”</p>

  <p class="block12">Başını çevirdi. “Her deneyişlerinde hezimete uğruyorlar. Seni çıktığın deliğe geri sokmadan çeneni kapamanı tavsiye ederim, Lamarliere.”</p>

  <p class="block12">Michel onu en can alıcı yerinden vurmuştu.</p>

  <p class="block12">Aklımdan bin bir türlü şey geçiyordu. Tüylerim diken diken olmuştu. Harpia ve Arakne’yi çağırmayı düşündüm, ama çok korkuyordum, Athena’nın ne yapacağını düşünmek beni korkutuyordu.</p>

  <p class="block12">“On üç yıl önce, bizi yok etme sevdanı neredeyse yerine getirecektin,” dedi Michel sakin bir sesle, ama gözlerinde nefret dolu bir parıltı vardı. “Söyle, Athena, rüzgârı ve denizi yardımına çağırdığın için pişman mısın? İktidar hırsından ötürü pişmanlık duyuyor musun?”</p>

  <p class="block12">“Hiçbir şey için pişman değilim,” diye hırıldadı Athena.</p>

  <p class="block14"><span class="text2">“Bence olmalısın. Kasırgaların kontrolden çıkacak kadar büyüktü. Belki de bu kadar</span> <span class="text1">istekli</span> <span class="text2">olmasaydın, Aegis’ini suya düşürüp kaybetmezdin.”</span></p>

  <p class="block14"><span class="text2">Athena’nın nefes alışından, Michel’in bildiğini düşünmediği bir şeyi açığa çıkardığını anladım. Michel gülümsemekle yetindi. “Hapishanede konuşmaktan başka yapılabilecek pek bir şey olmuyor... Muhteşem Zeus, yani baban bugün hayatta olsaydı da en güçlü silahlarından biri olan ve uğrunda onu</span> <span class="text1">öldürdüğün</span> <span class="text2">Aegis’ini kaybettiğini bilseydi, bu ironik durum onu da eğlendirirdi bence, ne diyorsun? Aegis’in olmadan yenilmez değilsin artık.”</span></p>

  <p class="block12">Athena kaskatı kesilmişti. Gözlerini kısarak Michel’e baktı. Sonra birden hızla beni kendine çekti. “Aegis’im olsun olmasın, hâlâ sizden daha güçlüyüm. Ve bu ufaklık” -saçımdan tuttu- “benim yeni Aegis’im olacak. Başını bedeninden koparıp derisini kemiğinden ayıracağım ve kendime yeni bir kalkan yapacağım. Önceki Aegis’ten bile daha iyi olacak. Belki de yeni Aegis’imi bir zırh ya da pelerin şeklinde tasarlarım.” Parmağını yanağımdan aşağı kaydırdı. “Yüz kısmını pek çok şekilde kullanmak mümkün.”</p>

  <p class="block12">Josephine güldü. “Galiba unuttun, Athena, sana yeni bir Aegis yapabilecek tek tanrıyı öldürdün. Bilgeliğinle birlikte aklını da kaybediyorsun sanırım.”</p>

  <p class="block14"><span class="text1">Kahretsin.</span> <span class="text2">Gözlerimi kapadım. Michel’in gereksiz yere Athena’yı sinirinden köpürttüğü yetmiyormuş gibi şimdi de Josephine çıkmıştı. Bu sözlerin üstüne tanrıça tırnaklarını tenime iyice bastırarak derime geçirdi. Acısı beni sarstı, ama hemen kendimi topladım. Dirseğimden aşağı ince bir çizi halinde kan akıyordu.</span></p>

  <p class="block12">Athena’nın öfkesi giderek artıyordu. Etrafımızı boğucu, ağır bir enerji sardı. “Kızı hemen kullanabilirim, beklememe gerek yok. Sanırım ilk olarak senin ölmeni tercih edeceğim, Josephine.”</p>

  <p class="block12">“Kızı kullanamazsın,” diye karşı çıktı Josephine. “Henüz olgunluğa erişmedi.”</p>

  <p class="block12">Athena’nın zalim ağzı yeniden açıldı. “Peki ya süreci hızlandırsam?” Elini göğsüme koydu.</p>

  <p class="block12">“HAYIR!” Josephine çemberi kırarak haykırdı. Athena diğer elini kaldırarak Josephine’i fırlatıp duvara çarptı. Sebastian Athena’nın arkasına geçti.</p>

  <p class="block12">Michel, “Sebastian, yapma!” diye bağırdı.</p>

  <p class="block12">Sebastian kolunu Athena’nın boynuna doladı. Boyunduruğa aldı. Kavrayıp sıktı, ama Athena’nın eti tuttuğu yerden ayrılarak kolunu boşta bıraktı. Sebastian tutunacak bir şey bulamayarak arkaya düştü.</p>

  <p class="block12">Tanrıçanın avucunda bir sıcaklık oluştu, göğsümden içeri, vücuduma ve başıma doğru yayılıyordu. Sokakla beni iki büklüm yapan müthiş ağrının aynısını hissettim, beynimi yakıyor, kafa derimdeki damarları genişleterek zonklamasına neden oluyordu, her an patlayacak gibiydiler. İçimde keskin bir çığlık koparak ağzımdan dışarı çıktı. İnsan sesine hiç benzemiyordu.</p>

  <p class="block12">Gözlerim kapanacakken, Michel’in saldırmak için hamle eden Sebastian’ı zapt etmeye çalıştığını ve Josephine’in çemberi tamamlamak için yerine döndüğünü gördüm. Konsey üyeleri hep birlikte monoton bir melodi mırıldanmaya başladı, aralarındaki güç hattı kuvvetleniyordu. Ama hiçbir faydası yoktu. Ölüyordum. Başım patlamak üzereydi, ya da içe göçecekti, veya eriyecekti...</p>

  <p class="block12">Böylesine yüksek bir sesle ve uzun bir çığlık atabileceğimi bilmiyordum, sanki sesim ruhumun derinliklerinden güç alıyordu.</p>

  <p class="block12">Sonra zihnimde ışıklar çaktı. Bana benzeyen güzel bir kadın vardı. Nazik. Sevgi dolu. Kendini adayan bir kadın. Bir tapınaktaydı, deniz kenarında bir tapınak. Ağlayan bir bebek. Çok sayıda ölüm. Çağlar boyu. Acı.</p>

  <p class="block14"><span class="text2">Bunun artık durması gerekiyordu. Sona ermeliydi.</span> <span class="text1">Kahretsin!</span> <span class="text2">Ölmek istemiyordum!</span></p>

  <p class="block12">Sağ elimle Athena’nın bileğini kavradım ve aşağı çekerek eliyle birlikte içimdeki bu ıstırabı uzaklaştırmaya çalıştım.</p>

  <p class="block12">Birden öfke su yüzüne çıktı, bir anlığına başımdaki ağrıyı bastırmıştı. Göğsüm öfkeyle doldu. Bütün bu gördüklerim, ölümler, ailemin çektiği acılar, Athena yüzündendi. Benim hiçbir suçum yoktu, hiçbirimizin yoktu.</p>

  <p class="block12">Öfkeden kor gibi olmuş gözlerimi açtım.</p>

  <p class="block14"><span class="text2">Elimi bütün gücümle sıkıyordum. Gözlerim Athena’nınkilere kilitlenmişti. “Senden...</span> <span class="text1">nefret...</span> <span class="text2">ediyorum,” diye tısladım, ölmeden önce duysun istiyordum. “Onlara yaptıklarından ötürü... şeytanın teki olduğun için... kahrol...</span> <span class="text1">kaltak</span><span class="text2">!”</span></p>

  <p class="block12">Athena geri çekildi, bir anlığına gözleri yerinden uğradı. Hafif bir ağrı dalgası geldi, elini biraz daha ittim. Çenem kilitlendi. Tanrıça göğsüme daha şiddetli bastırmaya başladı, ama bir şekilde elini çekmeyi başardım.</p>

  <p class="block12">Bileği kavrayan elime baktım, Athena’nın derisi sertleşip griye dönüyordu.</p>

  <p class="block13">Neler oluyor?</p>

  <p class="block12">İkimiz de şaşkınlık içindeydik, birbirimizi bıraktık.</p>

  <p class="block12">Bu durumdan ilk faydalanan ben oldum. Anlayamadığım şeylerin icabına sonra bakmayı tercih ederdim. Şimdi mücadele zamanıydı. Yumruğumu sıkıp Bruce’un göğsünü kabartacak bir biçimde salladım. Athena’nın çenesine yandan indirdim.</p>

  <p class="block12">Kalbim gümbürdüyordu. Başımın ağrısı görüşümü etkilemişti, her şey çift görünüyordu. Dizlerimi hissetmiyordum, hâlâ nasıl ayakta durabildiğimden emin değildim, ama iki elimi de kaldırarak olası bir karşılığa karşı kendimi korudum.</p>

  <p class="block12">Athena’nın eli yavaşça çenesine gitti. Zümrüt gözlerinden şaşkınlığı okunuyordu, ifadesi bir an için kırılganlığını ve mahcubiyetini de dışa vurmuştu. Savaş tanrıçasının ilk defa yumruk yediğini düşündüm.</p>

  <p class="block12">Birden ortadan yok oldu.</p>

  <p class="block12">Aniden. Az önce önümdeyken şimdi kaybolmuştu.</p>

  <p class="block12">Bacaklarım daha fazla dayanamadı, kendimi sırtüstü dans pistinde buldum. Eteklerim kabararak etrafıma yayıldı, kendimi minicik hissettim, herkesin söylediği gibi bir çocuktum sanki. Fırfırlı balo elbisesinin içinde yetişkin taklidi yapan bir çocuk. Kendini içinde bulduğu dünyayla ilgili hiçbir şey bilmeyen bir çocuk. Henüz varlığından haberdar olduğum eski ve kadim varlıklarla kıyaslanan bir çocuk.</p>

  <p class="block12">Michel, Sebastian’ı bıraktı. Sebastian bana doğru koşup dizüstü çöktü. “Ari. İyi misin?”</p>

  <p class="block12">Uyuşmuştum, sadece başımı sallayabildim.</p>

  <p class="block12">Josephine yaklaştı, topukları zeminde takırdıyordu. Kolumdan çekerek kaldırdı, “Kalk. İşimiz var.”</p>

  <p class="block12">“Josephine,” Michel’in alçak, ama gürleyen sesi duyuldu, “evi yerle bir olmaktan kurtaran birine böyle davranılmaz.”</p>

  <p class="block14"><span class="text2">Karşı gelmek için ağzını açtı, ama konseyin öteki üyelerinin de yaklaştığını fark edince sustu. Onlar da bu davranışını tasvip ediyor gibi görünmüyordu çünkü. Kolumu bıraktı. “Pekâlâ.” Diğerlerine döndü. “Athena yaralarını yalamak için bir süreliğine gitmiş olabilir, ama bu sadece bir başlangıçtı. Yakında bu çocuk yüzünden bir savaş</span> <span class="text1">başlatacak</span><span class="text2">.” Eteklerini toplayarak yanımdan uzaklaştı ve bir hışımla hizmetçilere kapıları açmalarını emretti, orkestraya yeniden müziğe başlamaları için bir işaret verdi.</span></p>

  <p class="block12">“Josephine haklı.” Michel, Sebastian’ı ayağa kaldırmak için elini uzattı.</p>

  <p class="block12">Sebastian kalkarken eteğimin tozunu silkmeye koyuldum. Gözlerini babasının yüzünden tutuşan ellerine çevirdi. Gri gözleri duygu dolmuştu, birden o da tıpkı bir çocuk gibi göründü gözüme. Michel oğlunu kendine çekerek sıkı sıkı sarıldı.</p>

  <p class="block12">Davetliler yeniden salona doluşurken, ikisini baş başa bıraktım. Orkestra çalmaya başlamıştı, garsonlar ellerinde ordövr ve şampanya tepsileriyle içeri girdi.</p>

  <p class="block12">Bütün bu karmaşa içinde Violet’i görmeyi başardım. Ayakları üstünde yaylanırken mor eteği dalgalanıyordu, maskesi yüzündeydi. Hemen yanıma gelip maskesini kaldırarak “Ne kaçırdım?” diye sordu.</p>

  <p class="block12">Az önce olanların absürtlüğü ancak kafama dank etmişti. Gülmeye başladım. Kahkahalarımı durdurmam mümkün değildi. Violet her zamanki sabırlı gözleriyle beni süzdü, sonra, “Yoruldum. Eve gidelim,” dedi.</p>

  <p class="block12">Gözlerimi kırptım, gülme isteğim azalıyordu.</p>

  <p class="block14"><span class="text1">Ev</span><span class="text2">.</span></p>

  <p class="block12">Tükenmiştim, gözyaşlarım kendiliğinden akıyordu. Elimi açtım. Violet minik elini avucuma koydu. “Evet. Eve gidelim.”</p>

  <p class="block12">Konseyin canı cehenneme. Buradan çekip gidiyorduk.</p>

  <p class="block12">Balo salonundan çıkıp Josephine’in dönmemiz için yaptığı çağrıya kulak asmadan yürüdük.</p>

  <p class="block12">Athena yaralarını sonsuza dek yalamayacaktı. Bunu biliyordum. Ama şu anda GM’deki eski eve gidip bir süreliğine normal olmaya çalışmak istiyordum, en azından bir geceliğine.</p>

  <p class="block12">“Hey! Bekle!” Evden çıkar çıkmaz Sebastian yanımıza yetişti. Sokağın ortasında durdum. Geçit sona ermişti, ama insanlar hâlâ gruplar halinde takılmaya devam ediyordu, parti henüz onlar için bitmemişti.</p>

  <p class="block12">Sebastian onu tanıdığımdan bu yana ilk defa mutlu görünüyordu, sanki üzerinde asılı kara bulut artık yok olmuş gibiydi.</p>

  <p class="block12">“Babanla kalmıyor musun?”</p>

  <p class="block12">“GM’ye yalnız başınıza dönmenizi istemiyorum.” Yüzü hafif kızardı, ellerini pantolonunun ceplerine soktu. “Eğer Novem’i yok etmeye ant içmiş tanrıçanın teki başına bela olmasaydı, o zaman babamla kalıp eski günleri yâd etmeyi isteyebilirdim.”</p>

  <p class="block12">“Yalnız değil ki Bastian,” diye karşı çıktı Violet, alınmıştı.</p>

  <p class="block12">Sebastian gülümsedi. “Biliyorum, Violet. Ama Ari’nin ne kadar çok koruyucusu olursa o kadar iyi.” Bana döndü. “Babam onunla kalmanı istiyor. Onun evi daha güvenli.”</p>

  <p class="block12">Nerede olmak istediğimi biliyordum. “Biraz düşünmem gerek. Şimdi tek istediğim bu elbiseden kurtulup bir şeyler yemek. Açlıktan ölüyorum. Ayrıca Athena’nın beni ilk arayacağı yer Novem’dekilerin evleri, GM’de harabeye dönmüş bir ev değil.”</p>

  <p class="block12">Sebastian başını salladı. Eliyle öne doğru zarif bir işaret yaparak, “Gidelim mi, hanımlar?” dedi.</p>

  <p class="block12">İçimi bir mutluluk kapladı. Beni seçmişti. Beni önemsiyordu. Evet, dünyam başıma yıkılıyordu ve hayatım söz konusuydu, ama o an hissettiğim mutluluk bunların hepsini bana unutturmuştu. Kaldırımdan yürüyerek bizi eve götürecek tramvaya doğru ilerledik.</p>
</body>
</html>
