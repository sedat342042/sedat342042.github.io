<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_OnYedi">On Yedi</p>

  <p class="block18">Bana çok uzun gelen birkaç dakikanın ardından Sebastian tokmağı bir-iki defa havanın kenarına vurarak kemik tozlarını çanağın içine döktü. “Elini aç.”</p>

  <p class="block12">Burun deliklerim kabardı. Kıpırdamadan duruyordum. Kıpırdayamıyordum. Gözlerim Sebastian’ınkilere kenetlenmişti, derin gri gözlerinden ne düşündüğü anlaşılmıyordu. Çenesinde bir kas attı. Tek bir atış, ama gözümden kaçmadı. Uzanarak elimi eline aldı ve havanın içindekileri avucuma boşalttı.</p>

  <p class="block12">“Ben de çok korkmuştum,” dedi usulca. “Ama ihtiyacım olursa yine yaparım. Sadece kemik. Toz. Hiç tadı yok. Öğütülmüş bir kaya parçasını içine çekiyormuşsun gibi.”</p>

  <p class="block14"><span class="text2">“Öğütülmüş kaya parçası,” diye tekrar ettim.</span> <span class="text1">Öğütülmüş kaya parçası. Bunu yapabilirim. Güçlü biriyim. Her şeyin üstesinden gelebilirim. Evet, her şeyin.</span></p>

  <p class="block14"><span class="text2">Avucumda duran minik bir bozuk para büyüklüğündeki toza dikkatle baktım.</span> <span class="text1">Öğütülmüş kaya parçası.</span> <span class="text2">Yüzüme yakınlaştırdım. Kalbim göğüs kafesimden fırlayacak gibi atıyordu, eğildim ve içime çektim.</span></p>

  <p class="block12">Burun deliklerimden geçerek genzime yapıştı, tane taneydi... sanki kum gibi, Sebastian’ın söylediği gibiydi. Zaten kuru olan boğazımı iyice tıkamıştı. Yutkunamıyordum. Sanki toz ıslanarak yapışmıştı. Midem kalktı, kusacak gibi oldum, içimden öğürme isteği gelirken bir anda görüşüm bulandı ve vücudumda bir karıncalanma hissettim. Derimin altında şimşek gibi çakıp kıvrılarak ilerleyen bir karıncalanma.</p>

  <p class="block12">Lahit yana yattı, karnavallardaki eğlence evleri gibi devrildi.</p>

  <p class="block12">Yanağım yere çarptı. Hayır, yere değil. Sebastian’ın elinin üstüne, düşüşümü yumuşatmıştı, sonra yavaşça elini yanağımın altından çekti.</p>

  <p class="block12">Gözlerim kilitlenmişti, görüş alanımda yerde duran mumun uzun alevi, Sebastian’ın köşede duran dizi ve ilerideki karanlığın içinde üzerine gölgeler düşen kemik kutuları vardı.</p>

  <p class="block12">Donakalmıştım, hiçbir yerim tutmuyordu, ama zihnim açıktı ve dönmeye devam ediyordu. Gözkapaklarım ağırlaşıp düştü ve nihayet kapandığında her taraf bembeyazdı.</p>

  <p class="block16">&nbsp;</p>

  <p class="block24">Çakan ışıklar.</p>

  <p class="block13">Ara sıra beliren renkler. Göz alıcı renkler. Sönen beyazlar ve canlı maviler.</p>

  <p class="block13">Güneşin yansıması göz kırpıyor, denizin üstüne vurarak parıldıyor, mermerin üstünde parlıyor.</p>

  <p class="block13">Bölük pörçük sesler.</p>

  <p class="block13">Bir Yunan tapınağı, deniz kıyısındaki kayalıkların üzerinde yükseliyor. Çok güzel bir yer. Çok güzel.</p>

  <p class="block13">Mükemmel sütunların arasında uçuşan beyaz saçlar, meltemde dalgalanan bir bayrak gibi.</p>

  <p class="block13">Göğsüm sıkışıyor. İçime korku doluyor, neler olduğunu anlamaya başladıkça artan bir korku. Sanki benim başıma geliyormuş gibi. Beyaz saçlı kadının kendini kolunu tutan iri elden kurtarmaya çalışırken hissettiği dehşet. Tapınağa kaçarken dengesini kaybedip tökezliyor. Sert, affetmek nedir bilmez mozaiklerin üzerine düştüğünde hissettiği acıyı fark edemeyecek kadar korkmuş. Dönüyor, dev adam üzerine çöreklenmiş, çaresizlik içinde sırtüstü sürünerek ilerliyor.</p>

  <p class="block13">Biliyor.</p>

  <p class="block13">Karşısındaki şey onu istiyor, kaçmanın yolu yok.</p>

  <p class="block13">Eli kadına doğru uzanıp yavaşça elbisesinin eteğini kalçalarına kadar kaldırıyor. Yapabileceği hiçbir şey yok, üstündeki şey sahip olduğu gücü açığa vuran sözler söylüyor, yabancı bir dilde konuşarak onu teskin etmeye çalışıyor, öyle bir güce sahip ki, eğer kadın gözlerini kaldırıp yüzüne bakacak olursa bu kesin bir ölümle sonuçlanacak.</p>

  <p class="block13">Yumruklarımı sıkıyorum, bedenim kaskatı kesilip uyuşuyor.</p>

  <p class="block13">İçimin derinliklerinden ağır, öfkeli bir çığlık yükseliyor, hiddetle, haksızlığa uğramış olma hissiyle, korkuyla kopan bir çığlık. Boğazımı yırtarak dışarı çıkıyor, çaresizlik ve inkâr çınlıyor.</p>

  <p class="block13">Zihnimin içinde hâlâ düşünebilmeme imkân veren küçük, karanlık bir yer, bana kadının başına ne geldiğini söylüyor. Ama bu duyguları yaşamayı reddediyorum, Alice Cromley’in her şeyi bilen kemiklerinin gücüne karşı koyuyorum, tüm gücümle zihnimde beliren tecavüz sahnesini görmemek için mücadele ediyorum.</p>

  <p class="block13">Ve bitiyor.</p>

  <p class="block13">Yerde yatan kadın kıvrılarak ağlıyor, gümüş saçları bir yay gibi renkli mozaik zemine yayılmış, beyaz elbisesi bel kıvrımında kana bulanmış, titriyor.</p>

  <p class="block13">Öfkemi zapt edemiyorum, zihnimdeki sahne öyle acı geliyor. Boğazım tıkanıyor, gözlerim ve yanaklarım ıslanıyor.</p>

  <p class="block13">Bir başka ışık patlamasıyla görüntü değişiyor.</p>

  <p class="block13">Bir ses. O kadar tanıdık bir ses ki, tüylerim diken diken.</p>

  <p class="block13">Athena.</p>

  <p class="block13">Sesi tanıyorum, ama söylediklerini anlamıyorum. Adamın konuşmasıyla aynı. Yabancı, ama yapmacık bir rahatlığın ardında gizlenmemiş. Görüntüler hızla değişiyor. Sözler kaba, suçlayıcı ve tepeden bakar bir havada. Kadının içinde bulunduğu şoku hissettiğim ve Athena’nın söylediklerinin ne anlama geldiğini sezebildiğim için olanlara inanamıyorum. Tanrıça kadını tapınakta tecavüze uğradığı için suçluyor, kendi kutsal mekânını lekelediği için.</p>

  <p class="block13">Kadın zorla ayağa kalkıyor, yaralı, aklı karışık ve çocukluğundan bu yana sevip taptığı bir tanrıça tarafından yüzüstü bırakıldığı için kalbi kırık.</p>

  <p class="block13">Kadının gözlerinden görüyorum. Athena’nın ayakları, cübbesinin etekleri. Yüzünü göremiyorum. Tanrıların yüzüne bakılması yasak. Ve o anda lanet başlıyor. Athena’nın ağzından çıkan sözler yine anlaşılmaz, ama anlamamak mümkün değil. Bir anda havanın eski çağların enerjisiyle dolduğunu hissediyorum, kadının etrafında yoğunlaşıyor, elbisesini dalgalandırıyor, saçlarını kaldırıyor. Gözlerinin, güzelliğinin, saçlarının sonunun gelmesine neden olduğu yer burası, intikama susamış vicdansız bir tanrıçanın adi kıskançlıklarının cezasını masum, suçsuz bir kadına kestiği yer.</p>

  <p class="block13">Önce tecavüze uğrayan, sonra da suçlanan bir kadına.</p>

  <p class="block14"><span class="text1">Etrafında yoğunlaşan, Athena’nın kelimelerinden güç alarak canlanan hava içine girdiğinde kadın çığlık atmaya başlıyor. Bütün tenini, organlarını, kemiklerini ele geçiriyor. Kadına yeniden şekil vererek çirkinlik ve zehir saçıyor. Dağlayan acı kadının boğazını parçalayan</span> <span class="text2">vahşi</span> <span class="text1">bir çığlık çıkmasına neden oluyor, nefesim kesiliyor. Onun acısını hissedebiliyorum. Ama gerçek acıyla kıyaslanamayacağının da farkındayım. Eğiliyor, midesinde ne varsa mozaiklerin üzerine boşaltıyor. Acıdan gözleri görmez olmuş. Artık görmüyor, sadece hissediyor. Başının derisi yanıyor, sarsılarak ve gözyaşları içinde çatlayarak açılıyor. Kabarcıkların sardığı kafasını tutmak için uzanıyor, ama ellerini bir şey ısırıyor. Çok acıyor. Kadın karanlığın merhametine sığınana dek ısırmaya devam ediyor.</span></p>

  <p class="block14"><span class="text2">Nefes al,</span> <span class="text1">diyorum kendi kendime. Kalbim bir ayin davulu gibi kendinden geçercesine vuruyor, sesi içimde yankılanıyor. Kısılmış haldeyim.</span></p>

  <p class="block13">Bir başka ışık patlaması beni beyaz tapınaktan karanlık bir mağaraya götürüyor. Gölgelerle kaplı bir yer. Kandil ışığının duvarların üzerinde titrediği, az önceki kadının çığlıklarının ve inlemelerinin yankılandığı bir yer.</p>

  <p class="block13">Acılar içinde.</p>

  <p class="block13">Sonra yeni doğan bir bebeğin ağlaması duyuluyor, karanlığın içinde annesi tarafından taşınarak götürülüyor, doğum ağrıları içinde kıvranarak tükenmiş bir anne. Kalbi gümbürdüyor. Vücudunda derman yok, ama iradesi kuvvetli. Bu çocuğu kurtaracak. Burada uzaklara götürecek. Uzaklara. Gözyaşları yanaklarından akıyor, her adımda kalbi bir parça daha kırılıyor, her adım onu çocuğundan uzaklaştırıyor.</p>

  <p class="block13">Ama tek yolu bu.</p>

  <p class="block13">Aylardır herkesten gizleniyor, yakında bulacaklarının farkında. Bulduklarında, çocuğa kimse acımayacak. Bir kadından ve bir tanrıdan olma bu çocuğa acıyan olmayacak.</p>

  <p class="block13">İnliyorum, kendi sesim gördüklerimin önüne geçerek kulaklarıma ulaşıyor, kadın çocuğu duvarları taştan örülmüş bir çiftlik evinin kapısına bırakıyor.</p>

  <p class="block13">Sonra oradan uzaklaşıyor. Kalbi hızla atıyor. Bedeni güçsüz, doğumun ardından dinmeyen kanlar bacaklarından aşağı gözyaşları kadar hızlı akıyor. Mahvolmuş halde. Kendi çocuğunu kurtarmak için terk etmiş olmak onu Athena’nın ya da başka herhangi bir tanrının yaralayabileceğinden çok yaraladı.</p>

  <p class="block13">Mağaraya geri dönüyor, kız çocuğunun ilk nefesini aldığı kuytuya ve ellerini toprağa daldırarak bir çocuğun doğduğunu ele verebilecek bütün izleri siliyor. Sonra canavar gibi uzanıp avcıyı beklemeye koyuluyor.</p>

  <p class="block13">Bu defa saklanmayacak, kaçmayacak, karşı koymayacak. Bu defa diğerlerinin de yapmak istediği gibi başını almasına izin verecek. Çok yorgun, hayata devam edecek mecali yok.</p>

  <p class="block13">Kaç gece kaç gün mağaranın soğuk, taş zemininde yattığını kendi de bilmiyor, ama içeriye başka birinin girdiğini hemen anlıyor. İçindeki canavarın uyandığını hissedince titreyerek başını kaldırıyor. Elleriyle yoklayarak kandili ve çakmaktaşını buluyor, fitili yakıyor.</p>

  <p class="block13">Duvarlarda oynaşan gölgeler, savaş giysilerini kuşanmış bir adamın yaklaşmakta olduğunu gösteriyor Eli kısa bir kılıcın kabzasına gidiyor. Kandil ışığına yaklaşırken diğer eliyle de kalkanını kaldırıyor.</p>

  <p class="block13">Duvardaki gölgeler karşı karşıya geliyor.</p>

  <p class="block13">Kadın kulaklarındaki tıslama sesine boyun eğiyor, bu sesten her şeyden çok nefret ediyor. Birazdan bu ses gitmiş olacak.</p>

  <p class="block13">Adam hançeri savuruyor.</p>

  <p class="block13">Ensesine saplanan hançer soluğunu kesiyor, ama kadın o anda büyük bir rahatlama hissediyor. Nihayet özgür. Laneti başından kovdu, artık bir canavar değil, ölümü kucağında tuttuğu bebeğini gözünün önüne getirerek, iç rahatlığıyla karşılıyor.</p>

  <p class="block16">&nbsp;</p>

  <p class="block18">“Ari!” Başımın arkası sert zeminin üzerinde bir sağa bir sola yuvarlanıyordu. İki el omzumu kavramış, beni sarsıyordu. “Ari! Kahretsin, nefes al!”</p>

  <p class="block14"><span class="text2">Sebastian’ın sesi. Sebastian’ın elleri.</span> <span class="text1">Nefes al.</span> <span class="text2">Neden? Böyle iyiydim. Her şey iyiydi. Uykulu ve güzel. Bu uyuşukluk hissi, etrafımı saran sıcak karanlık çok rahattı.</span></p>

  <p class="block12">Ta ki göğsüme bir yumruk yiyene kadar.</p>

  <p class="block13">Lanet olsun!</p>

  <p class="block12">Gözlerim bir anda açıldı. Doğruldum, ağzım açık, gözlerim fal taşı gibiydi, görmeden bakıyordu. Ciğerlerim yanıyordu. Kalbimde hissettiğim acı dayanılmazdı. Ağzım sudan çıkmış bir balık gibi açılıp kapanıyordu. Boğulacak gibiydim. Görüşüm netleştikçe nefes almam gerektiğini, soluk alıp vermem gerektiğini fark ettim.</p>

  <p class="block12">Kahretsin, nefes almam gerekiyordu!</p>

  <p class="block12">Beynim nihayet doğru sinyali vermeyi başardığında bedenim sarsıldı, derin derin, havaya susamışçasına nefes aldım. Kalbim çok hızlı atıyordu, sanki bir nefes yetmiyormuş, daha uzun nefes almam gerekiyormuş gibiydi.</p>

  <p class="block12">Sebastian arkasına yaslanıp alnını eliyle sildi, elimi tutarken gözlerinden ne kadar rahatlamış olduğu anlaşılıyordu.</p>

  <p class="block12">Uzun bir süre geçtikten sonra, “Nefes almaz oldun. Hareketsiz ve sessiz yatıyordun. Bütün süre boyunca. Gözlerini bile kırpmadın.”</p>

  <p class="block12">İçim ürperdi. Gözyaşlarımı bastırıp yutkundum. “Hareket etmedim mi?” Nutkum tutulmuştu, çünkü çığlık atıp ağlayıp inlediğimden emindim.</p>

  <p class="block14"><span class="text2">Ve geçmişimi hatırladığım kesindi. Yani,</span> <span class="text1">kendi</span> <span class="text2">geçmişimi değil, ama ailemin başına gelen gaddarlık ve acımasızlıkları. Atalarımın yaşadıklarıyla yüzleşmenin getirdiği ümitsizlik, içimde bir ağırlığa neden olmuştu. Başımı ellerimin arasına aldım.</span></p>

  <p class="block12">“Gördün.”</p>

  <p class="block12">Sebastian’a baktım, ellerim kucağıma düştü. “Evet,” dedim, sesim kısık ve anlaşılmazdı. “Gördüm.” Bekliyordu. Kelimeleri bir türlü ağzımdan çıkaramıyordum. “Önce buradan çıksak?”</p>

  <p class="block12">Bana uzun uzun baktı, gözlerinde endişe ve korku görüyordum, ama hepsi buydu, başını öne eğip ayinde kullandığımız malzemeleri çantasına yerleştirmeden önce bana bakmakla yetindi.</p>

  <p class="block12">Alice Cromley’in alışılmadık cesedinin üzerine taş kapağı yeniden ittirdikten sonra, mezar odadan ayrıldık.</p>

  <p class="block12">Gökyüzünün doğu tarafında mor ve turuncu ışık demetleri belirmişti, mezarlık bütün tüyler ürperticiliği ve artık esamesi okunmayan görkemiyle karşımızdaydı. Yüksek bahçe demirleri, yenilmek nedir bilmez mezar taşlarının, yıkıntıların ve açığa çıkarak yosun tutmuş kemiklerin etrafını saran mızrakları andırıyordu.</p>

  <p class="block12">Hâlâ takatsiz ve uyuşuktum, kırık dökük iki basamağı dikkatle indim, çocukların sırtıyla karşılaştım. Çok tuhaftı. Bana dönerek bekleyeceklerini, neler olduğunu merak ediyor olacaklarını düşünmüştüm.</p>

  <p class="block12">Dördü omuz vererek yan yana dizilmişti. Hiçbiri kıpırdamıyordu.</p>

  <p class="block12">“Çocuklar...” dedim yavaşça, kollarımdaki tüyler diken diken olmuştu.</p>

  <p class="block12">“Şşş!” Henri’nin başı hafifçe döndüğünden sesin ondan geldiğini anlayabildim.</p>

  <p class="block12">Sebastian’la bakıştık, neler olduğunu ancak biraz daha yaklaşıp da dikkatlerini çeken şeyin ne olduğunu görünce anlayabildik.</p>

  <p class="block12">Boğazıma bir yumruk oturdu.</p>

  <p class="block13">Hayır.</p>

  <p class="block14"><span class="text2">Yılanlar. En az otuz yılan vardı. Bataklık kıyısında, suyun toprakla buluştuğu yerde duruyorlardı. Başlarını suya daldırıp çıkarıyorlardı. Hepsi bir aradaydı. Buraya toplanmış, mezara bakıyorlardı. Bana bakıyorlardı.</span> <span class="text1">Gözleri üstümdeydi.</span></p>

  <p class="block12">Tökezleyerek basamakların üstüne gerisingeri düştüm. Mermere çarptığım için kuyruksokumum ve dirseklerim acıyordu. Bir bakış yetmişti, tek bir bakış sonsuza dek beynimde yer edecekti. Daha önce hiç tatmadığım bir korku içimi kaplıyor, beni geri çekiyordu. Sürünerek kalkmaya çalışırken dizlerimin üzerine düştüm, ellerim doğrulma isteğiyle kırık bir taşın köşesini kavradı, güç alarak kalktım, dönerek koşmaya başladım.</p>

  <p class="block13">Kaç.</p>

  <p class="block12">Kalbim ve ciğerlerim yaşadığım dehşet nedeniyle pompalanan kanın kuvveti karşısında zorlanıyordu, her ne kadar mezar taşlarının arasından koşup yıkıntıların üzerinden zıplayarak ilerlesem de dengemi zor sağlıyor ve acı çekiyordum. Ancak özgürlüğe açılan bahçe kapısını gördüğüm zaman biraz yavaşlayabildim.</p>

  <p class="block12">Devasa kapının önünde durup soluklandım, göğsüm inip kalkıyor, kollarım iki yanımdan gevşekçe sarkıyordu. Sırt çantam elimden kayıp yere düştü. Bir yandan az önce tanık olduklarımı anlamaya uğraşıp öte yandan nefes almak için cebelleşirken, yanaklarımdan ve boynumdan gözyaşları süzülüyordu.</p>

  <p class="block12">Kâbus gibiydi. Korkunç bir kâbus.</p>

  <p class="block12">Ötekilerin koşturan adım seslerini duyduğumda apar topar gözyaşlarımı sildim.</p>

  <p class="block12">İlk yetişen Crank’ti. “İyi misin?”</p>

  <p class="block12">“Evet. İyiyim.”</p>

  <p class="block12">“Demek yılanlardan korkuyorsun.” Sonra Dub geldi, bir taşın üzerine tünedi.</p>

  <p class="block12">Sebastian sırt çantasını Dub’ın ayağına attı ve yanına oturdu, bir bacağını yukarı çekti, sakin ve alçak bir sesle, “Daha önce hiç böyle bir şey yaptıklarını görmemiştim,” dedi.</p>

  <p class="block12">Ağzımdan küçük, alaycı bir kahkaha çıkacakken, gırtlağımda sert bir sese dönüştü.</p>

  <p class="block12">Evet. Ben de böyle bir şey görmemiştim. Ellerimi belime koydum, başımı arkaya atıp bağırmak istiyordum, ama sessizliğimi koruyarak söken şafağın yerini gündüze bırakışını seyrettim.</p>

  <p class="block14"><span class="text2">Vücudum şiddetle sarsıldı. Yüzümü sertçe ovdum, zihnimi meşgul eden görüntüleri ve yılanların aslında</span> <span class="text1">beni</span> <span class="text2">görmeye geldiklerini dehşetle fark edişimi silmek istiyor gibiydim. Kraliçelerine saygı gösterisinde bulunuyorlardı. Medusa. Gorgon. Ailemin üstündeki laneti taşıyan ve bir gün canavara dönüşecek kişi. Bir tek bakışıyla insanı taşa çevirebilecek korkunç bir yaratık. Dub ve Sebastian’ın üstünde oturduğu kadar sert bir taşa.</span></p>

  <p class="block14"><span class="text2">İşte benim kahrolası mirasım da buydu. Beni bekleyen şey</span> <span class="text1">buydu</span> <span class="text2">işte.</span></p>

  <p class="block12">Bir tanrıçayı dahi korkutmak az iş değildi. Demek bundandı. Güldüm.</p>

  <p class="block12">“Eee?” diye sordu Henri, soluklanarak. Nihayet kapıya ulaşabilmişti. “Mezarda ne gördün?”</p>

  <p class="block12">“Hiçbir şey.” Sesimde dehşet ve hüzün saklıydı.</p>

  <p class="block12">Violet de yetişti, Pascal yine kolunun altında duruyordu. Sürüngen gözlerinden gözlerimi kaçırıp arkamı döndüğümdeyse Henri’nin çatık kaşları ve Crank’in şüpheli bakışlarıyla karşılaştım.</p>

  <p class="block12">“Bütün bu yolu seninle birlikte teptik, bize hiçbir şey anlatmayacak mısın yani?”</p>

  <p class="block12">“Gelmenizi ben istemedim ki Crank.” Yüzümü buruşturdum, birinci sınıf bir hıyar gibi davrandığımın farkındaydım. “Özür dilerim, yani... yapamam...” Nasıl söyleyebilirdim ki? Onlara söylediğimde, yüzlerinin alacağı şaşkınlık ve iğrenme ifadesini görmeye nasıl katlanabilirdim?</p>

  <p class="block12">“Bizim yardımımız olmasaydı hiçbir şey öğrenemezdin,” dedi Henri. “Şimdi ne yapacağını bilmeye hakkımız var. Eğer Athena savaş ilan edecekse bu hepimizi etkileyecek bir şey.”</p>

  <p class="block12">“Eğer burada olmazsam sizi de etkilemez.”</p>

  <p class="block12">Crank’in gözleri inanamadığını belli eden bir ifadeyle kocaman açıldı, ellerini yumruk haline getirdi. “Ne diyorsun yani? Bizi bırakıp gidecek misin?”</p>

  <p class="block14"><span class="text2">Crank’in omzunun üstünden ileriye bakarak ellerimi kaldırdım. Artık ne dediğimi kendim de bilmiyordum. Tek bildiğim onlara ne olduğumu, ileride neye dönüşeceğimi söyleyemeyecek oluşumdu. Bana sırtlarını dönüp uzaklaşmalarını seyretmeye dayanamazdım. Aralarındaki en büyük uyumsuz olarak, New 2’dekilerin bile yanında istemediği kişi olmaya dayanamazdım. Eğer</span> <span class="text1">böyle</span> <span class="text2">olursa nereye gidecektim? Kim beni kabul edecekti o zaman?</span></p>

  <p class="block12">Hayır, gerekirse bu sır benimle birlikte mezara girecekti. Arkadaşlarımı incitmem gerekse de, New 2’den ayrılıp bir daha geriye bakmamama neden olsa da böyle olması gerekiyordu.</p>

  <p class="block12">Düşüncelerimi bir viyaklama böldü, dumanlı sabah havasının içinde yankılanan bir ses.</p>

  <p class="block12">Bir kuzgun yakınlardaki bir mezar taşının üstüne kondu, kanatlarını sırtında katlamadan önce bir süre çırptı.</p>

  <p class="block12">Sebastian, “Ari,” dedi. “Her ne ise, bizimle paylaşabilirsin.”</p>

  <p class="block14"><span class="text2">Kuzgun bir daha ciyakladı, sesi Sebastian’ın son kelimesini yankılıyordu.</span> <span class="text1">Paylaş! Paylaş!</span> <span class="text2">Sanki bana gülüyor gibiydi. Tanrım, aklımı yitiriyordum galiba.</span></p>

  <p class="block12">Ama bir an ötekilerin de tuhaf tuhaf kuşa bakmakta olduğunu fark ettim.</p>

  <p class="block12">Duyan tek kişi ben değildim.</p>

  <p class="block13">Paylaş! Paylaş!</p>

  <p class="block12">Kuzgun, mezarın tepesinde kalçalarının üzerine tünemiş siyahlar içinde bir kadına dönüşürken kanımın donduğunu hissettim. Elleri taşının kenarını kavramıştı, tırnakları uzundu, yüzünde kötücül ve şeytani bir gülümseme vardı. “Evet, anlat, Ari. Bize neler gördüğünü anlat.”</p>

  <p class="block12">Athena.</p>

  <p class="block12">Karışarak yapağı haline gelmiş saçlarının arasına ölü çiçekler ve zümrüt boncuklar takılıydı.</p>

  <p class="block12">Zorlukla yutkundum, vücudumdaki bütün kaslar gerilmişti. Az önce gördüğüm her şey zihnimde yeniden canlanıyordu, öfkem tazelendi. “Senden iyi kim bilecek, lanet olasıca pislik.”</p>

  <p class="block12">Ağzımdan çıkan kelimelere ve içimdeki kine şaşırarak gözlerimi kırptım. Ama sebebini biliyordum. Medusa’yı ve katlandığı dehşeti görmüştüm. Peki ne için? Güzel olduğu için mi? Athena’nın mükemmel tapınağındaki süprüntü bir tanrı tarafından tecavüze uğradığı için mi?</p>

  <p class="block13">Athena’nın canı cehenneme.</p>

  <p class="block12">Athena’nın gözleri kısılarak ince birer çizgiye dönüştü. Başını kaldırdı. Ama nefes alırken göğsünün kalkışından sözlerimin onu etkilediğini anladım. Güzel.</p>

  <p class="block12">“Pekâlâ,” dedi tanrıça, mükemmel dudaklarını kıpırdatarak, “madem sen söylemiyorsun, belki de benim söylemem en iyisi.”</p>
</body>
</html>
