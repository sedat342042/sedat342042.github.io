<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Iki">İki</p>

  <p class="block17">Aceleyle resepsiyona gidip anahtarı teslim ettim ve arka kapıdan çıkıp arabama gittim. Cızırdayan sokak lambasının ışığı yanıp söndükçe çöken sisi daha belirgin kılıyordu. Park alanını, yanında uzanan üstü bitkilerle kaplı su kanalıyla ayıran tel örgü çitin ötesinden kurbağa ve cırcırböceklerinin cırıltıları geliyordu.</p>

  <p class="block14">Her adım atışımda içimdeki şüphe büyüyor, giderek kendimi daha aptal hissediyordum. Bir mektup yüzünden, kaldığım yerden aceleyle sıvışmaya çalıştığıma inanamıyordum! Ayrıca New 2’den uzak durmama neden olacak ne olabilirdi ki? Geçmişimle ilgili cevaplar neredeydi? Neden bir ucubeydim? Annemin hayatına dair bilgi neredeydi?</p>

  <p class="block14">Annem tabii ki biricik kızının kefalet senetçisi olacağını aklının ucundan dahi geçirmediği için beni uyarma ihtiyacı duymuştu. New 2’yi de, yoluma çıkacak diğer zorlukları da alt edebilirdim.</p>

  <p class="block14">Kutuyu yeniden yolcu koltuğunun üzerine, sırt çantamı da yere koydum. Ellerim direksiyonu sıkıca kavramış halde uzun süre oturdum ve bir türlü karar veremediğim için kendimden nefret ettim.</p>

  <p class="block14">Rocquemore Hastanesi’ni ve doğum yerimin New Orleans olduğunu Memphis’ten ayrılmadan önce öğrenmiştim. Bruce ve Casey, çoğu yetişkinden daha olgun ve sorumluluk sahibi olduğumu bildiklerinden, arabalarından birini bana ödünç vermekte sakınca görmemişti. On yedi yaşındaydım, bir sömestr erken mezun olmuştum ve işteki performansım sayesinde güvenilir bir insan olduğumu kanıtlamıştım. Altı ay içinde yasal olarak silah taşıyabilen bir yurttaş haline gelecek ve Sanderson Kefalet ve Senet şirketinin tam zamanlı bir çalışanı olacaktım.</p>

  <p class="block14">Ne var ki -öne eğilip alnımı hafifçe direksiyona çarptım- Bruce ve Casey’e sadece Covington’a gideceğimi söylemiş ve araştırmam New 2’ye gitmemi gerektirecek olursa tek başıma hareket etmeyip onları bekleyeceğime dair söz vermiştim.</p>

  <p class="block14">Ama şimdi elime annemden bir mektup geçmişti ve hemen gitmek istiyordum. Onca yıl beklemiştim. Bu kadar yakınken nasıl duracaktım...</p>

  <p class="block14">O gece kafam allak bullak oldu. Benim bildiğim Ari Selkirk, kararsız bir kimse <span class="text1">değildi.</span> Hayatım boyunca kendimi kollamak zorunda kalmış ve pek çok defa bundan daha zor anlar yaşamıştım. Cidden, bazı şeylerle karşılaştırıldığında bu durumun lafı bile olmazdı.</p>

  <p class="block14">Bunu düşünürken arkama yaslandım ve anahtarı kontağa soktum ama daha çevirmeden, sırt çantamdaki cep telefonum çalmaya başladı.</p>

  <p class="block14">“Alo.”</p>

  <p class="block14">“Nasıl gitti evlat?” Arayan Bruce’tu.</p>

  <p class="block14">“İyi. Galiba aradığımı buldum. Ama ilgilenmem gereken birkaç iş daha var. Bu arada, kardeşine yardımı için teşekkür ettiğimi söyler misin?” Hâlbuki hıyar herif, araştırma hizmetine karşılık beni fena kazıklamıştı.</p>

  <p class="block14">“Tabii. Yarın dönüyor musun? İki yeni dava söz konusu, iyi iş çıkacak gibi görünüyor.”</p>

  <p class="block14"><span class="text1">Olabilir</span><span class="text2">,</span> diye düşündüm. Ama kim olduğumu ve dünyadaki öteki kızlardan neden farklı olduğumu bulabilirsem daha iyi olur.</p>

  <p class="block14">“Alo, orada mısın?”</p>

  <p class="block14">“Evet.” Bir an duraksadım. “Eee, bakacağım bir-iki şey daha var, sonra döneceğim. Yarın gece orada olurum.” Konuşurken gözlerimi sımsıkı yummuştum, ağzımdaki baklayı çıkarıp New 2’ye gitmek istediğimi ona söylemediğim için kendimi berbat hissediyordum. Ama bir yandan, bana hayır demesinden korkuyordum. Planım Covington’dan sabah yola çıkıp Memphis’e geri gitmekti. Şimdiyse ne otelden neden ayrıldığımı, ne de ne yapacağımı biliyordum.</p>

  <p class="block15">Gayet iyi biliyorsun. Çember’i geçeceksin. New 2’ye gidiyorsun.</p>

  <p class="block14">Telefonu kapattıktan sonra kontağı çevirdim ve arabayı boşta çalıştırdım. Bir güne ihtiyacım vardı. New 2’ye gidip Charity Hastanesi’ndeki doğum kayıtlarıma bakmak ve umduğum üzere, babamın adını bulmak için. New 2 çalıntı araçlarıyla nam saldığından arabayla gitmek pek iyi bir fikir olmayabilirdi. İstediğim son şey, söz verdiğim vakitte dahi olsa, <span class="text1">arabasız</span> dönmekti.</p>

  <p class="block14">Belki resepsiyondaki kadın beni bir otobüs terminaline yönlendirebilirdi. Yakınlarda bir yerde otobüse binebileceğim bir yer varsa, kader buymuş deyip binecektim. Yoksa beklemem gerekecekti. Sormakta bir sakınca yoktu, değil mi?</p>

  <p class="block14">Sırt çantama doğru uzandım ama dikiz aynasında gördüğüm bir kıpırdanma donup kalmama neden oldu.</p>

  <p class="block14">Arabanın arkasında, karanlıkta seçemediğim biri duruyordu; şu an tamamen hareketsizdi. İçimi bir anda korku kapladı, kendimi aniden bir korku filmine ışınlanmış gibi hissettim.</p>

  <p class="block14"><span class="text1">Kahretsin.</span> Adam orada öylece duruyordu; dikiz aynasında bir gölge olarak.</p>

  <p class="block14">Elimi yavaşça sırt çantamdan çekip torpido gözüne uzattım ve kapağını açarak Bruce’un 9 mm’lik tabancasını kontrol ettim. Şirket arabasını kullanıyordum. Bütün arabalarda <span class="text1">mutlaka</span> bir destek olurdu. Kullanmam yasal değildi, fakat içimden bir ses yaşımın tutmamasının en son düşüneceğim sorun olduğunu söylüyordu, adamı korkutup kaçırabilirsem kimseye zarar gelmemiş olurdu.</p>

  <p class="block14">Elimle silahı kavradığım an bir rahatlama hissi içimi kapladı. Doğrulup derin bir nefes aldım ve kendimi talim yapıyormuş gibi düşünmeye zorladım. Bu türden senaryolar üzerine milyonlarca defa tatbikat yapmıştım. Kendimi nasıl kurtarırım, nasıl savunurum, karşımdakini nasıl etkisiz hale getiririm, biliyordum.</p>

  <p class="block14">Kapıyı açıp arabadan çıktım.</p>

  <p class="block14">Uzun boylu biri. Koyu sarı saçları kısa kesilmiş. Siyah tişört. Göğsünü çapraz geçen deriden askı, sırtındaki yuvarlak kalkanı tutuyor. Ancak asıl dikkatimi çeken ve ödümün patlamasına neden olan, elinde tuttuğu hançer ya da kısa bir kılıcı andıran bıçaktı. Işık vurdukça parıldayan aletin korkunç bir görüntüsü vardı.</p>

  <p class="block14">Adamın çok sağlam bir yapısı olduğu anlaşılıyordu. Beni baştan aşağı süzdükten sonra gözlerini gözlerime dikince, annemin sözleri kulaklarımda çınladı. <span class="text1">KAÇ!</span></p>

  <p class="block14">Adam aracın bagaj kısmından bana doğru yönelince, elim kalça hizamda duran silahı daha sıkı kavradı; otelin duvarıyla iki araç arasında sıkışmıştım. Geriye doğru hamle yapıp arabanın ön kısmıyla çalılıkların arasındaki boşluktan geçerek öteki yana geçtim. O da bir gölge gibi aynı şekilde beni takip etti.</p>

  <p class="block14">“Bak, neyin peşinde olduğunu bilmiyorum ama şu bıçağı indirsen iyi olacak, tamam mı?”</p>

  <p class="block14">Otelin arka tarafındaydık, ortalıkta bizden başka kimse yoktu. Park alanının yanındaki yoldan bir araba geçmediği sürece, kendi başımın çaresine bakmam gerekecekti.</p>

  <p class="block14">Geniş omuzlarıyla bana doğru ilerledi. Onu vurmak istemiyordum, bununla birlikte içimden bir ses silahın onun hiç umurunda olmadığını söylüyordu. Konuşmaya başladı. Farklı bir dilde. Alçak, emreder gibi bir ton kullandığından, her ne söylüyorsa kötü bir şeyler, ölümcül bir şeyler olduğundan emindim.</p>

  <p class="block14">“Hadi ama, aptallık etme.” Geriledim, ayağım kaldırım taşına takıldı. “Seni vurmak istemiyorum.”</p>

  <p class="block14">Bana iyice yaklaştı, aramızda neredeyse bir metrelik bir mesafe kalmıştı. Ağır aksanlı bir İngilizceyle konuşarak bıçağını havaya kaldırdı: <span class="text2">“</span><span class="text1">Athena potniya</span>’nın arzusu üzerine seni bu hayattan azat ediyorum.”</p>

  <p class="block15">Kahretsin, beni buna mecbur edecek.</p>

  <p class="block14">Bıçak aşağı indi. Ateş ettim.</p>

  <p class="block14">Silah sesi gecenin sessizliğinde bir bomba gibi yankılandı, mermi adamın uyluğuna saplanırken geri tepiş kuvvetini bedenimde hissettim.</p>

  <p class="block14">Adam bir an duraksayarak geri çekildi, sonra yine bana doğru yaklaşmaya devam etti.</p>

  <p class="block14">Gözlerim fal taşı gibi açılmış, ağzım kurumuştu. Bu adamın kafası kesin bir milyondu, uçtuğundan emindim. Öyle olmalıydı.</p>

  <p class="block14">Dev hançeri yeniden havaya kaldırdı. Deli gibi atan nabzımı kulaklarımda hissedebiliyordum. Kolunun istemsiz bir homurtu sesi çıkarmasına neden olacak denli kuvvetli bir biçimde aşağı inişinden önceki saniye hiç bitmeyecek gibi geldi. Silahı doğrultup tetiği bir kez daha çekerken, elimi neredeyse hissetmedim bile. Bu defa kurşun sağ omzuna saplandı. Öldürücü bir darbe değildi, ama en azından şu lanet hançeri bırakmasını sağlayabilirdi.</p>

  <p class="block14">Kolu aşağı düşerken olduğu yerde durdu ve yarasından akan kana baktı. Sonra deliye dönmüş gözlerini bana çevirerek sırıttı.</p>

  <p class="block15">Bittin.</p>

  <p class="block14">İki adım atıp hamle etti. Kolunu yakaladım, yaralı olduğu için gücümün onu tutmaya yeteceğini umuyordum. Yüzüyle yüzüm arasında birkaç santim mesafe vardı; gözlerindeki, hedefe kilitlenmiş ışığı görebiliyordum. Sol şakağından ter süzülüyordu. Kenetlenmiş dişlerinin arasından yine o tuhaf dilde bana sövüyordu. Yumruk yaptığı diğer elini savurdu, ama acısını düşünerek dirseğimle durdurmayı başardım ve o anda kasıklarına bir arabanın kaportasını göçertmeye yetecek güçte bir tekme indirdim. Gerileyerek iki büklüm oldu.</p>

  <p class="block14">Hançer şangırtıyla yere düştü.</p>

  <p class="block15">Tam zamanı.</p>

  <p class="block14">İçgüdülerimle davranmaya başladım. Ok gibi fırlayıp bıçağı yerden kaptım, saçlarım dağılmış, gözlerimin önüne dökülmüştü. Otelin ön kısmına çıkan yan sokağa doğru hamle ettim ama tam köşeyi dönmüştüm ki ardımdan bana yetişen adamın bileğimi kavradığını fark ettim. Neye uğradığımı şaşırarak bir çığlık attım. Beni çekip döndürdü, kollarımı kıvırdı. <span class="text1">Hayır!</span> Kendimi darbeye hazırladım.</p>

  <p class="block14">Yere ilk önce dirseklerim çarptı, bir saniye sonra da alnım çatırdayarak asfalta kapaklandı. Tabanca bir yana hançer bir yana uçtu.</p>

  <p class="block14">Her yanım sızlıyordu, gözlerimi kör eden ağrıyı kafatasımın içinde hissediyordum.</p>

  <p class="block14"><i class="calibre1">Bu da ne böyle!</i> Her yeri göz kamaştıran beyaz bir ışık kapladı.</p>

  <p class="block14">Her tarafım uyuşmuştu, nabzım deli gibi atıyordu. Kendimi bir an önce toplamazsam telaşa kapılıp karşı koyma gücümü hepten yitirecektim. <span class="text1">Eğer yere düştüysen, karşı koymaya devam et! Çaresiz kalmamak için elinden ne geliyorsa yap!</span> Bruce’un sesi kafamda çınlıyordu.</p>

  <p class="block14">Panik duygusundan kurtularak ters dönüp körlemesine etrafı araştırmaya başladım. Elimle yeri yoklarken kabzaya değdiğimi fark ettim ve başucumda durduğunu anladığım hançeri kavrayarak doğruldum. Bir şeye denk gelmesini umarak var gücümle savurmaya başladım.</p>

  <p class="block14">Hançer takılınca bütün kuvvetimle ittim.</p>

  <p class="block14">Kalbim davul gibi gümbürdüyordu, sesinden kulaklarım neredeyse sağır olmuştu. Yavaş yavaş gözlerim görmeye başladı. Adam bacaklarımın arasına diz çökmüştü, iki eliyle hançerin kabzasının dibinde görünen küçük bir bölümünü tutuyordu; gerisi göğsüne saplanmış haldeydi. Gözleri yuvalarından fırlayacak gibi duruyordu, bunu hiç beklemiyormuş gibi şaşkın bir hali vardı.</p>

  <p class="block14">Zaman geçiyordu. Gözlerimizi birbirimizden hiç ayırmadan bakışıyorduk. Birden ifadesi değişti, bakışlarında bir pişmanlık belirdi. Elini uzatarak saçıma dokundu. İngilizce, “Çok güzel,” diye fısıldadı. Kanlı parmaklarıyla tutup okşadı. Sonra, kendi tuhaf dilinde bir şeyler mırıldanarak öksürüğe boğuldu. Gözlerini sımsıkı yumarak yüzünü buruşturdu. Bedeni hançerden kurtulup geriye devrilirken saçım parmaklarının arasından kaydı.</p>

  <p class="block14">Kurbağa ve cırcırböcekleri gece şarkılarına devam ettiler. Trafik sesi yeniden duyulmaya başladı. Ama az önce ne olduğundan habersiz bütün bu sesler, düzensiz ve yüksek perdeden nefes alış verişlerimin arasında kaybolup gitti.</p>

  <p class="block14">Genzim şişip kurumuştu. Bakışlarımı önümdeki adama diktim, gözyaşlarım gözlerimi yakıyordu. Yirmi beşinden büyük olamazdı. Sağlıklıydı. Yakışıklıydı. Güzel bir hayatı olabilirdi. Tatlı bir kızla tanışırdı. Evlenirdi. Çocukları olurdu.</p>

  <p class="block14"><span class="text1">Tanrım.</span> Az önce bir adam öldürmüştüm -parmaklarım bıçağın kabzasını kavradı- hem de lanet olası minyatür bir kılıç kullanarak yapmıştım bu işi.</p>

  <p class="block14">Sandersonların aile eğlencesi bunu asla kaldıramazdı.</p>

  <p class="block14">Titreyen ellerimden birinin tersiyle ıslak gözümü sildim. Eklem yerlerim bembeyaz kesilmiş, parmaklarıma kramp girmiş olsa da diğer elimle bıçağı sıkı sıkı tutmaya devam ediyordum. Bir daha hiç kıpırdayamayacak, şokun etkisinden kurtulamayacak gibiydim. Yabancı biri tarafından saldırıya uğramanın şoku. Hayatta kalmak için mücadele etmek. Onu öldürmek... <span class="text1">Cep telefonunu al. 911’i ara. Kaldır kıçını, ne yapman gerektiğini biliyorsun.</span> Evet, ne yapmam gerektiğini biliyordum. Yerinden çıkacakmış gibi atan kalbimi sakinleştirmek için bir an durup derin nefes aldım, kalkmak üzere yana döndüm, ama birden adamın bedeninin kıpırdadığını fark ettim.</p>

  <p class="block14">Cansız beden havalandı, birkaç saniye boşlukta asılı durduktan sonra yavaş yavaş dumana dönüştü. Olduğum yerde ağzım açık donakaldım.</p>

  <p class="block14">Hayretler içinde yeniden yere oturdum ve gözlerimi kırpıştırdım. Bıçağı tutan parmaklarım gevşedi. Sokak lambasının ışığı üzerine vuruyor ve bulaşan kanı parıldatıyordu.</p>

  <p class="block14">Hâlâ açık duran ağzımdan keskin bir kahkaha patladı. “Cidden oldu mu bu?” Gecenin sessizliğinde sesim çok cılız çıkmıştı. “Cidden mi?”</p>

  <p class="block14">Birileri benimle dalga mı geçiyordu? Rocquemore’un merdivenlerinden inerken düşmüş müydüm yoksa? Asfalta kafayı çok sert mi çarpmıştım? <span class="text1">Lanet olsun!</span> Yerde bacaklarımın arasında duran hançere bakakalan gözlerim yaşla dolunca görüntü yine bulanıklaştı.</p>

  <p class="block14">Kan. Hançer.</p>

  <p class="block14">Az önce her ne olduysa, bildiğim tek bir şey vardı. Tamamıyla gerçekti. Kanıtı da elimde duruyordu. İçine düştüğüm durum annemin anlattığı kadar berbattı.</p>
</body>
</html>
