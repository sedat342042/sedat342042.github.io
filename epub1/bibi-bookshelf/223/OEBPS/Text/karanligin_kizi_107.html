<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11">Yedi</p>

  <p class="block17"><span class="text2">Sebastian’ın düzenli kalp atışlarına tatlı bir caz melodisi eşlik ediyordu, piyano tuşları kendine gelmekte olan zihnimde huzur verici bir meltem gibi dolaşıyordu. Kafatasımın içinde hâlâ ağrıdan izler vardı, Dumaine Caddesi’nde kendimden geçişimi ve beni saran,</span> <span class="text1">hâlâ</span> <span class="text2">da sarmakta olan kolları hatırlatıyordu.</span></p>

  <p class="block12">Yüzümün sağ tarafı Sebastian’ın yumuşak pamuklu tişörtüne dayalıydı, kulağım tam kalbinin üzerindeydi. Bir eli belimde duruyordu, uzun saçlarım parmaklarına dolanmıştı. Öteki eliyse biraz daha aşağıdaydı, tişörtümün sıyrıldığı yerde tenime değiyordu. İçimi bir sıcaklık kapladı. Onun sıcaklığı, kokusu, kolları. Bacaklarının arasında duran kalçam kasıklarına dayanıyordu.</p>

  <p class="block12">Kendime geldikçe nabzım hızlanarak Sebastian’ın kalp atışlarını geride bıraktı. Midemde hoş bir kıpırtı. Bu kadar yakın olmak vücudumdaki her bir sinir ucunu uyandırmıştı... Bir yandan da bu kadar uzun bir süre ona sarılarak durduğum için utançtan yerin dibine girmiştim.</p>

  <p class="block13">Aş bunları artık.</p>

  <p class="block12">Hafifçe nefes alıp altdudağımı ısırarak başımı kaldırdım ve gözlerimi açtım. Biri Sebastian’ın göğsünde, diğeri omzuna yakın duran iki elimi kullanarak bacaklarının arasında oturma pozisyonuna geçtim. Saçlarım yüzümün önüne düştü. Daha önce hiç bir erkeğe bu şekilde dokunmamıştım. Bu sıcaklığı, kasları, avuç içlerimde hissettiğim yumuşak teni bilmiyordum.</p>

  <p class="block12">Doğrulunca gözlerimi Sebastian’a çevirdim. Hayatımda ilk defa saçlarımın açık olması ve yüzümü kapatmasından memnun olmuştum. En azından, şimdi ardına gizlenebiliyordum.</p>

  <p class="block12">Sebastian başını koyu yeşil koltuğa yasladı, L şeklindeki koltuğun tam birleşme noktasında oturuyordu. Piyanist müzik çalarken barmenlerden biri bar masasını siliyordu, bir garson karanlık odadaki diğer tek çifte içki servisi yaptı. Ön taraftaki kapı caddeye açılıyordu.</p>

  <p class="block12">Bakışlarımı tekrar Sebastian’a döndürdüğümde, yarı açık duran gözlerinin sakince ve anlaşılmaz bir biçimde bana kenetlendiğini fark ettim. Gözleri duman rengine dönmüştü, gri ve gümüş renkleri puslandırıyordu. Tamamen gevşemiş bir haldeydi, dudakları kıpkırmızı kesilmişti. Başı hâlâ koltuğa dayalı duruyordu, soluk renkli boğazı hafif bir yutkunmayla kalkıp indi. Yerimden kıpırdamadım. Kıpırdayamıyordum.</p>

  <p class="block12">İlk kez saçlarımın açık olmasından utanmıyordum. Zihnim tamamen açıldı ve rahatladı, ama vücudum için aynı şeyi söylemek pek mümkün değildi. Damarlarımdaki kan ışık hızıyla akıyordu. Midemde heyecan verici bir karıncalanma hissi dolaşıyordu.</p>

  <p class="block12">Sebastian elini kaldırıp parmaklarını nazikçe saçlarımın arasından geçirdi. Parmakları yavaşça yanağıma doğru kayarak başımı arkadan kavrayıp beni kendine doğru çektiğinde kalbim yerinden çıkacakmışçasına çarpıyordu.</p>

  <p class="block12">Hâlâ uykudaymışım, hayal âlemindeymişim gibiydi. O da aynı şekilde hissediyordu sanki, çünkü kendini tamamen serbest bırakmıştı. Duraksamadan, çekinmeksizin, dudaklarına doğru ilerlemeye devam ettim.</p>

  <p class="block12">Dudaklarım dudaklarına değmeden önce teninden yayılan sıcaklığını hissettim, o an sanki midem takla attı. Öyle yaklaşmıştık ki nefeslerimiz birbirine karışmıştı. Sonra dudaklarım onunkilere dokundu.</p>

  <p class="block12">Vücudumda adrenalin patlaması vardı. Dudaklarımızın dokunuşu şiddetleniyordu. Sebastian’ınkiler aralandı, benimkiler de onu takip etti. Dilinin dudaklarımın arasından kayışı midemde kelebekler uçuşmasına neden oldu.</p>

  <p class="block12">Kelebekler. Şimdi ne anlama geldiğini anlıyordum bu sözün.</p>

  <p class="block12">Beni daha çok kendine çekerek sıktı, sanki büyük bir açlığı bastırıyormuşçasına öpüyor, ama geçen her saniyenin de tadına varıyordu. Öpüşmeyi biliyordum, ama ilk defa kendimi kaybetmiştim, ilk defa nefes almayı unuturcasına öpüşüyor ve orada öylece kalıp dünyanın sonuna kadar devam etmek istiyordum.</p>

  <p class="block12">Yaşadığımı hissettim. Var olmakla kalmıyor, gerçek anlamda yaşadığımı hissediyordum.</p>

  <p class="block12">“Ay, pardon!” Masanın öbür tarafından şaşkınlık içinde bir ses geldi. Nefes nefese geri çekildiğimde garsonun sırıttığını gördüm. “Sizi rahatsız etmek istemedim. Daha sonra tekrar gelebilirim...”</p>

  <p class="block12">Sebastian doğruldu, eliyle yüzünü ovuşturdu ve parmaklarını saçlarının arasından geçirdi. Ben boğazımı temizledim, az önce eser kalmamış olan utanç duygusu yeniden belirmeye başlasa da öpüşmenin sıcaklığını bastıramamıştı. Aklımı başımdan alacak kadar hoşuma giden ve heyecan veren sıcaklığın sanki büyüleyici bir etkisi vardı. “Sorun değil,” demeyi başardım nefes nefese olduğum halde. “Ben biraz su alırım, varsa tabii.”</p>

  <p class="block13">Tabii ki su vardır. Ne kadar aptalca bir soru.</p>

  <p class="block12">“Sen bir şey ister misin, Sebastian?”</p>

  <p class="block12">“Ben de su alayım, Pam. Sağ ol.”</p>

  <p class="block12">Pam’in masadan ayrılmasıyla Sebastian ellerini kalçalarıma yerleştirdi. “Nasıl hissediyorsun?” Bir anlığına yanakları kızardı. ”Başın nasıl yani.” Kendi kendine güldü. “Hâlâ ağrıyor mu?”</p>

  <p class="block12">“Hayır, ağrımıyor. Yine de sağ ol... yardım ettiğin için. Neredeyiz?”</p>

  <p class="block12">“Gabonna’nın Yeri’ndeyiz. Bayıldığın yerden bir blok ötede. Buraya hep gelirim... Sık sık başına gelir mi bu durum?”</p>

  <p class="block12">“Hangi durum?”</p>

  <p class="block12">Dudağının köşesi hafifçe yukarı kalktı. “Sokakta çığlıklar atmak. Dizlerinin üzerine çöküp ağlamak...”</p>

  <p class="block14"><span class="text2">Dürüst olmam gerekirse ne demem gerektiğini bilmiyordum. Son zamanlarda migrenim azmıştı, ama</span> <span class="text1">bu</span> <span class="text2">büyüklükte bir ağrı daha önce hiç olmamıştı. Garson elinde su bardaklarıyla döndü. Bardağın yarısını tepeme diktim. Soğuk sıvı beni kendime getirip zihnimi uyandırmıştı. Bardağı masaya koyup saçlarımı topuz yapmaya koyuldum.</span></p>

  <p class="block12">“Bence saçlarını açık bırak.”</p>

  <p class="block12">Yanaklarımda hâlâ sıcaklık hissediyordum, ama saçlarımı toplarken gülümsemeye devam ettim. “Bu bir iltifat mı?”</p>

  <p class="block12">“Evet. Saçların hoşuma gidiyor. Çok...”</p>

  <p class="block12">“Tuhaf? Garip? Farklı? Evet, bu yorumları hep duyuyorum.” Cümlemi bitirirken gözlerimi devirdim.</p>

  <p class="block12">“Hayır, ben çok güzel olduğunu söyleyecektim.”</p>

  <p class="block14"><span class="text2">“Ya.” Müthiş.</span> <span class="text1">Aferin, moron.</span> <span class="text2">Erkeklerle ilgili konularda çaktığımı kabul etmem gerekirdi. Flört ya da gönül meselelerinde çok tecrübeli değildim. Zamanımın çoğunu erkeklerden uzak durmakla ve kendinden uzak durmama</span> <span class="text1">izin veren</span> <span class="text2">erkeklerle mücadele etmekle geçirmiştim.</span></p>

  <p class="block12">“Kusura bakma,” dedim, dürüst davranmaya karar vererek. “Aslını istersen erkeklerle pek bir alakam yok. Öpüşme gibi şeylerle de...”</p>

  <p class="block12">“Yani geldiğin yerde erkek arkadaşların yok mu?”</p>

  <p class="block12">Bu durumu komik mi bulduğunu yoksa gerçekten öğrenmek mi istediğini anlayamamıştım. Sanki ikisi de vardı. “Hayır.”</p>

  <p class="block12">“Neden?”</p>

  <p class="block12">“Galiba spordan, hormonlardan ya da partilerden başka şeyler düşünebilen pek erkek karşıma çıkmadı.”</p>

  <p class="block12">“Sen bu konularda hiç düşünmez misin?”</p>

  <p class="block12">Omuz silktim. “Belki başka bir hayatım olsa düşünürdüm. Akranım olan çocuklar için önem taşıyan şeyler benim için ya çok uzun zaman önce değerini yitirdi ya da zaten hiç önemli olmadı.” Hafifçe başımı eğdim: “Karşınızda finansal açıdan yeterince desteklenmeyen, kimsenin iplemediği sosyal hizmetler kurumunun bir eseri duruyor.”</p>

  <p class="block12">Sebastian güldü. “Öğle yemeği vakti geliyor. Buradaki yemeklerin lezzetini de göz önünde bulundurunca, aklıma başka bir fikir geldi. Buradan çıkmaya ne dersin?”</p>

  <p class="block12">“Ne fikri geldi aklına?”</p>

  <p class="block12">“Benye.”</p>

  <p class="block14"><span class="text2">Bunu duyan midem guruldadı. “İşte</span> <span class="text1">o zaman</span> <span class="text2">çıkalım derim.” Sebastian gülümsememe gülümseyerek karşılık verdi. O an fark ettim ki birbirine gülümseyip duran iki aptal gibiydik. Bakışlarımı indirip bank şeklindeki koltukta yana kaydım ve Sebastian cebinde Pam’e bırakmak üzere birkaç dolar ararken sırt çantamı kavradım.</span></p>

  <p class="block12">Hava bulutlanmıştı, ama fırtına çıkacak gibi görünmüyordu. Bulutların gölgesi benim için bulunmaz bir nimetti, çünkü o migren nöbetinden sonra kafamın parlak ışığı daha bir süre kaldırmayacağını biliyordum.</p>

  <p class="block14"><span class="text2">Gabonna’nın Yeri’nden çıktığımızda Sebastian ağır ağır St. Ann Caddesi yönüne giden at arabalarından birine ıslık çaldı. Sürücü elini sallayarak bir U dönüşü yaptı ve önümüzde durdu. “</span><span class="text1">Bonjour</span><span class="text2">,</span> <span class="text1">mes amis.</span> <span class="text2">Bayan Praline ve bendeniz sizi bu güzel günde nereye götürelim?”</span></p>

  <p class="block12">Adamın bembeyaz gülümsemesi sanki bulaşıcıydı, gıcırdayan arabaya tırmanırken ben de ona gülümseyerek karşılık verdim. New 2’ye turistik at arabalarından biriyle giriş yapacağım hiç aklıma gelmemişti, ama planların değişmiş olması hoşuma gidiyordu... hem de yanımda Sebastian vardı. “Jackson Meydanı,” dedi Sebastian yanıma tırmanırken.</p>

  <p class="block12">“Duydun mu Bayan Praline? Jackson Meydanı’na gidiyoruz.” Sürücü iri atın dizginlerini saldı ve at aheste ilerlemeye başladı.</p>

  <p class="block12">Rekor bir zamanda orada olmayacağımız ortadaydı, ama asıl amaç da zaten yavaş yavaş gidip Fransız Mahallesi’ndeki güzelliklerin tadına varmaktı. Sebastian’ın omzu benimkine yaslandı, mesajı aldım ve ben de kendimi serbest bıraktım. Tuhaftı, ama hoşuma gitmişti.</p>

  <p class="block12">Böyle bir molaya nasıl da ihtiyacım vardı, bütün o karanlık meseleleri bir süre de olsa unutmak çok iyi gelecekti. Bu nedenle sürücüye kulak kabartıp önemli yerlerle ilgili verdiği bilgileri dinledim, arada Sebastian da parmağıyla beğeneceğimi düşündüğü yerleri gösteriyordu.</p>

  <p class="block12">“Ve burası,” dedi sürücü, bir sokağın köşesindeki çifte verandası dövme demirden korkuluklarla çevrili üç katlı ev göstererek, “söylentiye göre bir zamanlar Alice Cromley’in eviymiş.”</p>

  <p class="block12">Jean Solomon’un söylediği isimdi bu, aynı isimdi! Sebastian’a bir bakış atıp sürücüye doğru eğildim ve, “Alice Cromley kimdi?” diye sordum.</p>

  <p class="block14"><span class="text2">Sürücü kırmızı kapitone oturağında yan döndü, hikâyeyi anlatma fırsatı eline geçtiği için gözleri parıldıyordu. “Alice Cromley kimdi, ha? İşte soru diye</span> <span class="text1">buna</span> <span class="text2">denir! Alice Cromley dörtte bir siyah bir genç kızmış. Vieux Carré’nin o güne kadar görüp göreceği en güzel Kreol oymuş. Pek tabii talipleri de bolmuş. Ama Alice Cromley talipleriyle ilgili şeyler biliyormuş, anlarsın ya. Bir hanımefendinin</span> <span class="text1">bilmemesi</span> <span class="text2">gereken şeyler, tahmin edeceğin üzere.” Kıkırdadı. “Alice Cromley, şu kâhin dedikleri kişilerdenmiş. İnsanlara bilmek istediklerini söyleyerek servet elde etmiş.</span> <span class="text1">İstemediği</span> <span class="text2">sürece asla yanıldığı olmazmış. Günlerden bir gün ortadan kayboluvermiş. Öylece yok olmuş. Birkaç hafta sonra Mississippi Nehri’nde iki ceset bulmuşlar. Kimliklerini teyit etmek çok zormuş, çünkü uzun süredir suyun içindelermiş. Ama bu iki cansız bedenden birinin üzerinde Alice’in en güzel giysisinin olduğu söylenir.” Kendi kendine güldü ve aheste giden ata dilini şaklattı. “Âşıklarından biri mezarlıklardan birine onun için mezar yaptırmış. Kimse nerede olduğunu bilmiyor. Anlatılanlara göre adam hangisinin sevgili Alice olduğunu bilmediği için iki cesedi de aynı mezara koydurtmuş.” Omuz silkti. “Şansının yarı yarıya olduğunu düşündü herhalde.”</span></p>

  <p class="block14"><span class="text2">Jean Solomon’a göre işte bu kadının kemikleri geçmişimi aydınlatacaktı.</span> <span class="text1">Sanki böyle bir ihtimal varmış gibi.</span></p>

  <p class="block12">At arabası St. Louis Katedrali’nin yanından geçip Jackson Meydanı’na ulaştı.</p>

  <p class="block12">Bayan Pralin bizi Pontalba Apartmanları’nın önünden geçirirken katedralin yüksek çan kulesini hayran hayran seyretmek bana bir anlığına Alice Cromley’i unutturmuştu. ABD’deki en eski apartmanlar bunlardı. Uzun, dökme demir balkonları olan, kırmızı tuğladan örülmüş yapıların alt katlarında dükkânlar vardı. Atının üzerine binmiş Andrew Jackson heykeli meydanın ortasında duruyordu. Buradaki enerjiyi hissedebiliyordum, ruhumun içine sızarak tam da ihtiyacım olan bu anda beni canlandırıyordu. Rengârenkti. Hayat doluydu. Güzeldi. Her tarafta falcılar, mücevher ustaları, sanatçılar, müzisyenler vardı... her şeyden bir parça bir araya gelmişti sanki.</p>

  <p class="block12">Riverwalk ve Decatur Caddesi’ne gelmiştik, at arabaları buraya park ediyordu.</p>

  <p class="block12">Sürücüye bahşiş veren Sebastian aşağı inmeme yardımcı olduktan sonra Café du Monde’a girmek üzere karşıdan karşıya geçerken elimi tutmaya devam etti. Ben de elimi çekmedim, çok hoş bir duyguydu. O bırakmadığı sürece ben de bırakmayacaktım.</p>

  <p class="block12">Fırından yeni çıkmış ekmek ve taze kahve kokusu midemin yeniden guruldamasına neden oldu. Yeşil-beyaz çizgili güneşliğin altında oturacak boş bir yer vardı.</p>

  <p class="block12">Sebastian bir porsiyon benye ve iki kahve söyledi. Bense insanları seyretmekle ve meydandaki her şeyi tek tek incelemekle meşguldüm. Her yerin bu kadar yeşil olduğunu görmek beni şaşırtmıştı.</p>

  <p class="block12">Sebastian araya girdi. “Eminim annen seni buraya getirmiştir.”</p>

  <p class="block12">“Niye öyle düşündün?”</p>

  <p class="block12">Omuz silkti, kırmızı dudaklarının kenarında bir gülümseme belirdi. “Eğer gerçekten New Orleans’ta yaşadıysa mutlaka buraya gelmiştir. Başka türlüsüne imkân yok.”</p>

  <p class="block12">Muhtemelen doğruydu. Buralı olmamama rağmen herkesin Café du Monde’a gittiğini biliyordum. “Doğru,” dedim usulca, kafeyi inceliyordum bir yandan. “Mutlaka getirmiştir beni de.” Keşke hatırlayabilseydim. Nasıl bir şey olurdu acaba? Annemle buraya gelip masalardan birine oturmak...</p>

  <p class="block12">“Şimdi Alice Cromley’i bulmak istiyorsun, değil mi?” diye sordu Sebastian, konuyu değiştirerek. Eğlendiğini gizlemeye çalışıyordu ama çabaları pek işe yaramadı.</p>

  <p class="block12">“Tabii. Almayayım, teşekkürler. Bir kadının mezarını soyup kemiklerini un ufak etmektense büyükannenle konuşmayı tercih ederim.” İçime bir ürperti geldi. Bu sırada garson elinde siparişlerle masaya dönmüştü.</p>

  <p class="block12">“Korktun mu?” Kahvesine krema koyuyordu. “Mezar soymadıysan yaşamadın demektir.”</p>

  <p class="block12">Kahve fincanıma dudaklarımı değdirecekken dayanamayıp kahkaha attım. “Öyle diyorsan...” Fransız Mahallesi’nde serin bir ocak günü sıcak bir şeyler içmek gibisi yoktu. Birkaç yudum aldıktan sonra, fincanı masaya koyarak tabaktan bir benye aldım. Koparırken üzerinden dumanlar tüttü.</p>

  <p class="block12">“Nasıl istersen öyle yap,” diye devam etti Sebastian. “Dub burada bulabileceğin en iyi hırsızlardan biridir. Bulduğu bazı şeyleri görmen lazım.”</p>

  <p class="block12">“Dub. Dub mezar mı soyuyor? Kafa mı buluyorsun benimle?” Benye ağzımda eridi. Zevkten inledim, müthiş bir tadı vardı.</p>

  <p class="block12">“Birçok çocuk yapıyor bu işi. Hepimizin bir şekilde para kazanması gerek. Crank posta işinde. Ben Novem’e çalışıyorum. Henri binaları fare ve böceklerden temizliyor. Dub da mezarları soyup bulduklarını turistlerle antikacılara satıyor.”</p>

  <p class="block12">“Hastalıklı bir şey bu.”</p>

  <p class="block12">Kaşı bana katıldığını belli edercesine havaya kalktı. “Eh, biz de vaktimizi sporla, hormonlarla ya da partilerle geçirmiyoruz.” Daha önce benim yaptığım gibi başını eğerek selam verdi. “Karşınızda, New 2’nin bir eseri duruyor.” Güldü. Sesi derinlerden geliyor gibiydi, beni de etkisi altına aldı. Ve yine o inanılmaz gamzeler...</p>

  <p class="block12">“O zaman bana dokuzluyu, yani Novem’i anlat.” Bir ısırık daha aldım. Konuyu cesetlerden ve mezarlıklardan uzaklaştırmaya çalışıyordum, ayrıca rehberime fena vurulduğum için konuşmasını istiyordum. “Neden hâlâ dış dünyaya kendilerini tamamen kapatmış durumdalar?”</p>

  <p class="block12">“Dış dünyaya kendilerini kapatmadılar. Sadece dış dünyayı sizler gibi önemsemiyorlar.”</p>

  <p class="block12">“O halde neyi önemsiyorlar?”</p>

  <p class="block12">“Şehri muhafaza etmeyi” -bir yandan benyeyi ısırıp çiğnerken konuşuyordu- “insanlarımızın ve bizim gibi olanların tarihini korumayı, zihnen bize yakın olanlara yargılanmayacakları ya da laboratuvar deneyine dönüştürülmeyecekleri bir sığınak sunmayı.”</p>

  <p class="block12">“Laboratuvar deneyi mi?”</p>

  <p class="block12">İki dirseğini de masaya dayadı. “New 2, Novem’in ‘yetenekli’ insanlar adını verdiği pek çok insanın yuvası. Violet ya da Dub veya ben, Çember dışında bir yerde yaşasak ne olur sence?”</p>

  <p class="block12">Kolaydı. “Eğer kabiliyetlerini gizleyemezlerse, hayat kendilerine karşı pek anlayışlı olmazdı,” diye cevap verdim sesimi yükseltmeden, bir yandan kendi deneyimlerimi düşünüyordum.</p>

  <p class="block12">“Aynen. New 2 kaçıp saklanmak zorunda kalmayacağın bir yer, tabii öyle olmasını istiyorsan ayrı. Kimse seni farklı olduğun için yargılamaz. Novem’in en başından beri istediği de buydu.”</p>

  <p class="block14"><span class="text2">Kalbim duracak gibi oldu. “Çünkü kendileri de farklılar.” Sadece varlıklı aileler değillerdi, farklıydılar. Dub’ın söylediği gibi</span> <span class="text1">doué</span><span class="text2">’ydiler. Sebastian başını salladı. “Peki Arnaud Ailesi’nin geri kalanı da senin gibi mi? İnsanları hipnotize etme yeteneğine mi sahipler?”</span></p>

  <p class="block12">Çiğneyişi yavaşladı, soruma bir cevap aradığı belli oluyordu. “Yapabiliyorlar, evet.”</p>

  <p class="block12">Ona inanmak istiyordum, Novem’in Covington’da bana saldıran adamın arkasında değil benim yanımda olduğuna ve aslında dürüst insanlar olduklarına inanmak istiyordum.</p>

  <p class="block12">Ancak geçen yıllar bana olabilecek en kötü şeyden şüphe duymayı öğretmişti. Eğer biri kalbinden bıçaklayacaksa ondan biraz olsun şüphe etmiş olmak ona tamamen güvenmiş olmaktan çok daha iyiydi.</p>

  <p class="block12">Kahvelerimizi yudumlayıp benyeleri bitirdik. Sebastian hesabı ödedi. “Şimdi Josephine’i görmeye hazır olduğunu düşünüyor musun?”</p>

  <p class="block12">Ayağa kalkıp sırt çantamı omzuma attım. “Bence onu görmek için en iyi zaman şimdi.”</p>
</body>
</html>
