<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">33</p>

<p>Keiko <i>Bilgelik Kralı Sutrası</i>’na büyük ilgi gösterdi.</p>
<p>“Yılan sokmasına karşı etkili mi, dedin? Öyleyse mutlaka öğrenmem gerek. Gotemba’daki bahçem yılan kaynıyor.”</p>
<p>“Açılış bölümünün birazı aklımda. Şöyle diyor: <i>Ta do ya ta içi miçi çiri miçi çiribiri miçi.</i>”</p>
<p>Keiko güldü: “Çiribiribin şarkısına benziyor.”</p>
<p>Kadının bu düşüncesizce tepkisine çocuksu bir öfke duyan Honda sustu.</p>
<p>Keiko’nun yanında, yeğenim diye tanıştırdığı, Keio Üniversitesinde okuyan bir genç vardı. Oğlan ithal malı bir takım elbise giymiş, yine ithal, pahalı bir saat takmıştı. Dar kaşları, incecik dudakları vardı. Honda bu yaşam dolu, çağdaş delikanlıya bakarken, gözlerinde eski kendo takımına bakarken beliren o eleştirel bakışların belirdiğini ayrımsayınca çok şaşırdı.</p>
<p>Keiko her zamanki gibi sakindi. Kraliçelere yaraşır dingin ses tonuyla, herkese emirler yağdırıyordu. Her istediğini, ayrıntılı talimatlar izliyordu.</p>
<p>Honda onun bu huyunu, iki gün önce kente dönüşünü kutlamak için onu Kaikan’a öğle yemeğine götürdüğünde öğrenmişti. Kadına, Ying Çan’ı uygun, mümkünse ‘saldırgan’ bir delikanlıyla tanıştırmak istediğini söylemiş, tek bir sözcük Keiko’nun kolları sıvamasına yetmişti.</p>
<p>“Anlıyorum,” dedi. “Kızın bakire olması senin işine gelmiyor tabii. Bir dahaki buluşmamıza, iflah olmaz yeğenimi de getiririm. Onunla, yan etki filan türünden bir sorunumuz olmaz. Sen de daha sonra kibar, düşünceli, tatlı sırdaş rolünü oynayabilir, kızın tadına rahat rahat bakarsın... Harika bir tasarı!”</p>
<p>Keiko ne zaman ‘harika’ dese, ortada harika bir şey kalmıyordu. İş cinsel hazza geldi mi, kadında duygudan eser yoktu -bir fahişe olsaydı, sürekli rol yapması gerekecekti. Fazlasıyla yöntemli biriydi.</p>
<p>Keiko yeğeninin ne kadar çağdaş bir genç olduğunu açıklamaya girişti -adı Katsumi Şimura’ydı. Oğlanın beden ölçülerini New York’a gönderdiğini ve babasının Amerikalı bir dostu aracılığıyla, yılın her mevsimi için Brooks Brothers takım elbiselerinden ısmarladığını anlattı. Salt bu öykü bile genç adam konusunda epeyce şey anlatıyordu.</p>
<p><i>Tavuskuşu Kralının Sutrası</i>’ndan söz ederlerken Katsumi gözlerini uzak bir noktaya dikti; sıkıldığı açıkça belliydi. İmpcrial Otelin dışarıya uzanmış kayalar ile asma katın kesiştiği yerdeki alçak salonu, bir türbenin girişini andırıyordu; salonun bir köşesindeki dükkânda cicili bicili, rengârenk Amerikan dergileri, cep kitapları, bir mezarlığa bırakılmış solmuş çiçekler gibi karman çorman, göz alıyordu.</p>
<p>Teyze ile yeğenin, karşısındakini dinlememek gibi ortak bir huyları vardı. Bu huy yeğende apaçık bir kabalık olarak ortaya çıkarken, teyzeninki, aldığı terbiyenin bir parçasıymış gibi görünüyordu. Keiko, sıradan birini dehşetten donduracak itirafları bile aynı kayıtsızlıkla dinleyebilirdi.</p>
<p>“Sorun şu... Ying Çan’ın gelip gelmeyeceğinden emin değilim,” dedi Honda.</p>
<p>“Yeni ev şöleninden beri, sende bir fobi haline geldi bu. Lütfen gevşe ve bekle. O gelmese bile biz keyfimize bakalım. Üçümüz yemeğe gideriz. Katsumi fazla ince eleyip sık dokuyan biri değildir.”</p>
<p>“Ah, evet. .. tabii ya,” dedi Katsumi kararsızca, kendine özgü aşırı gevrek tonlamasıyla.</p>
<p>Keiko ansızın çantasından yoğun parfümlü bir çubuk çıkardı, bir çift yeşim taşlı küpenin sallandığı kulaklarının arkasına sürdü.</p>
<p>Sanki bu bir işaretmiş gibi, tam o anda salonun ışıkları söndü.</p>
<p>“Tüh! Elektrik kesildi,” diye söylendi Katsumi Elektrik kesildikten sonra bunu söze dökmenin ne gereği var, diye düşündü Honda. Bazı insanlar salt tembelliklerine bir özür olarak konuşuyorlardı.</p>
<p>Keiko elbette bir şey demedi. Parfümü çantasına koydu; çantanın kilidi karanlıkta çıt diye kapandı. Keiko’nun kalçalarının sıkı, taşkın, görkemli eti loşlukta, parfümünden yayılan kokuyla birleşerek gizlice, sınırsızcasına genişliyor gibiydi.</p>
<p>Sessizlik yalnızca bir dakika sürdü. Kazaya uğrayanların, karanlığı itmek istercesine, yapay bir canlılıkla dolu konuşmaları hemen başladı.</p>
<p>“İşgal sırasında,” dedi Honda, “Amerikan güçlerinin eldeki pek az elektriği kullanma öncelikleri vardı. Bu yüzden, karartma yapmaktan başka çaremiz kalmamıştı. Bunun hala sürmesi şaşırttı beni.”</p>
<p>“Geçenlerde, uzun süren bir elektrik kesintisi sırasında,” diye ekledi Keiko, “Yoyogi’ den geçiyordum, baktım bir tek Amerikalıların kaldığı Yoyogi Tepeleri ışıl ışıl; karanlığın üstünde yüzen ışıltılı bir küme. Bir başka gezegenden gelmiş insanlara ait bir kasaba gibiydi adeta. Çok güzel, ama ürkütücüydü.”</p>
<p>Karanlıktı, ama ön bahçedeki gölün gerisindeki caddelerden geçen arabaların farları girişteki döner kapıyı aydınlatıyordu. Çıkan birinin ittiği kapı dönerken farlar, suyun altındaki karanlığı delen parlak çizgiler gibi, bir an parlayıp söndü. Parkta geceleyin gördüğü sahneyi anımsayan Honda hafifçe ürperdi.</p>
<p>“İnsan karanlıkta ne kadar rahat soluk alıp veriyor,” dedi Keiko. Honda’nın içinden, peki ya gündüz, diye sormak geçti. Keiko’nun gölgesi büyüdü, duvara vurdu. Otelde çalışan çocuklardan birinin getirdiği mumlar kül tablalarına konulup masaya yerleştirilince, salon ölümü karşılamak için yakılan ışıkların titreştiği, gerçek bir mezarlığa dönüştü.</p>
<p>Kapının önüne bir taksi yanaştı. Çok güzel, kanarya sarısı bir elbise giymiş olan Ying Çan içeri girdi. Honda bu mucizeye çok şaşmıştı; kız yalnızca on beş dakika gecikmişti.</p>
<p>Ying Çan mum ışığında çok güzeldi. Saçları karanlığın içinde eriyordu; gözlerinde titreşen ışıklar, dişlerinin parıltısı elektrik ışığına oranla çok daha güzeldi. Her soluk alışında kanarya sarısı elbisesinin önü kalkıp iniyor, gölgeleri çoğaltıyordu.</p>
<p>“Beni anımsadın mı? Ben Keiko Hisamatsu. Bir süre önce Gotemba’da tanışmıştık,” dedi Keiko. Ying Çan o gün için kadına teşekkür etmedi, yalnızca kibarca başını eğdi.</p>
<p>Keiko, Katsumi’yi tanıştırdı, oğlan kalkıp yerini Ying Çan’a verdi. Honda oğlanın Ying Çan’ın güzelliğinden oldukça etkilendiğini hemen anlamıştı.</p>
<p>Kız kayıtsızca elini uzattı; zümrüt yüzük parmağındaydı, ama amacı bunu Honda’ya göstermek değildi. Taş mum ışığında, az önce uçarak içeri giren bir böceğin yanar-döner kanatları gibi yeşil yeşil parladı. Koruyucu <i>yakşa</i>’ların ürkünç, altın yüzleri öfkeliydi, gölgelerle doluydu. Honda’ya, Ying Çan yüzüğü iyi niyetinin bir ifadesi olarak takmış gibi geldi.</p>
<p>Keiko yüzüğü hemen gördü, kızın elini tutup kendine doğru çekti.</p>
<p>“Ne kadar değişik. Tayland işi mi?”</p>
<p>Yüzüğü Gotemba’da yakından incelediğini unutmuş olamazdı, ama davranışları öyle doğal ve inandırıcıydı ki, sanki olay aklından uçup gitmişti.</p>
<p>Honda gözlerini mumlardan birine dıkmiş, Ying Çan yüzüğü benim armağan ettiğimi söylecek mi bakalım, diye kendi kendisiyle bahse tutuşmuştu.</p>
<p>Ying Çan kısaca, “Evet, Tayland’dan,” dedi. Yanıtı Honda’yı rahatlattı, olayın incelikli bir doğallıkla geçiştirilmesinden hoşlanmıştı.</p>
<p>Keiko yüzüğü çoktan unutmuşçasına, doğruldu.</p>
<p>“Hadi, Manuela’nın yerine gidelim. Nasılsa bir gece kulübüne gideceğiz, bari yemeği de orada yiyelim. Yemekleri gerçekten nefistir.”</p>
<p>Katsumi bir Amerikalının adına alınmış, Pontiac marka bir araba kullanıyordu. Gidecekleri yere varmaları iki dakika bile sürmezdi.</p>
<p>Ying Çan sürücünün yanına, Keiko ile Honda da arkaya oturdular. Keiko’nun arabaya girip çıkarkenki hali görülecek şeydi. Aklı erdiğinden beri bir arabaya herkesten önce o binerdi. Dar eteğine hapsettiği kalçalarını koltukta bir uçtan ötekine asla kaydırmaz, oturacağı yeri saptadıktan sonra bir tek hareketle, hiç duraksamadan, amforaya benzeyen kalçalarını oraya yerleştiriverirdi.</p>
<p>Ying Çan’ın koltuğun sırtına dökülen simsiyah saçları, özellikle arkadan bakıldığında muhteşemdi. Honda’ya, terk edilmiş bir kalenin surlarından aşağıya sarkan sarmaşıkları çağrıştırdı. Kalelerin ayrılmaz bir parçası olan kertenkeleler gün boyunca gölgede dinleneceklerdi...</p>
<p>Bayan Manuela, Japon Yayın Birliğinin karşısındaki binanın bodrum katında küçük, beğenilen bir kulüp işletiyordu. Bu Avrasyalı esmer dansçı, önden inen Keiko ile Katsumi’yi görünce, sadık müşterilerini neşeyle karşıladı.</p>
<p>“Hoş geldiniz! Katsumi de gelmiş! Bu gece çok erkencisiniz. Lütfen rahatınıza bakın.” Saat henüz erken olduğu için dans pistinde kimseler yoktu; boşluğu yararak gelen müzik sesi bir kuzey rüzgarı gibi, tavandan sarkan aynalı topun ışıklarını geceyarısı sokaklarda uçuşan kâğıt parçalarıymışçasına, etrafa saçıyordu.</p>
<p>“Ne güzel! Kulüp bize kalmış,” dedi Keiko, gösterişli yüzüklerle dolu elini karanlık boşluğa doğru uzatarak. Salonu bir baştan ötekine yalayan bu çığlığın ardından parlak, nefesli çalgıların sesi üzgün üzgün çınladı.</p>
<p>Keiko içki siparişini almaya hazırlanan Bayan Manuela’yı, “Sen zahmet etme,” diyerek engelledi. “Lütfen otur.” Katsumi ayağa kalkarak kadına bir iskemle tuttu. Keiko, Ying Çan ile Honda’yı kadınla tanıştırdı, Honda’yı göstererek, “Bu beyefendi ile daha yeni dost olduk,” dedi. “Japon usulü zevkler ediniyorum.”</p>
<p>“İyi yaparsın. Fazla Amerikanlaşmıştın. Artık Amerikan kokusundan kurtulmanın zamanı geldi.”</p>
<p>Bayan Manuela abartılı bir biçimde Keiko’nun üstünü başını kokladı, o da gıdıklanmış gibi yaparak karşılık verdi. Ying Çan bu maskaralıklara yürekten güldü, az kalsın su bardağını deviriyordu. Honda biraz şaşırmıştı, Katsumi ile bakıştılar. Delikanlıyla ilk kez göz göze geliyordu.</p>
<p>Keiko ansızın anımsamış gibi, yine ağırbaşlılığını takındı.</p>
<p>“Az önce ışıkların sönmesi bir sorun yarattı mı?” diye sordu ahmakça.</p>
<p>“Tabii ki hayır. Biz zaten yalnız mum ışığı kullanırız,” diye yanıtladı Bayan Manuela, çalımlı çalımlı; loşlukta parlayan beyaz dişlerini gösteren dostça gülümsemesiyle Honda’ya döndü.</p>
<p>Orkestra üyeleri yerlerinden kalkınca, Keiko’yu selâmladılar, o da beyaz elini sallayarak karşılık verdi. Her şey onun çevresinde dönüyordu.</p>
<p>Dörtlü grup yemeğini yedi. Honda karanlık yerlerde oturmaktan hoşlanmazdı, ama başka seçeneği yoktu. <i>Chateaubriand</i> diliminden akan kan kırmızı olmalıydı, oysa kapkara görünüyordu.</p>
<p>Müşteri sayısı giderek artıyordu. Böyle bir eğlence yerinde gençler gibi davrandığı için kendisine ne gözle bakıldığını düşününce, Honda’nın keyfi kaçtı. Devrim ne kadar çabuk olursa o kadar iyiydi; herkes devrim olacağını söyleyip duruyordu.</p>
<p>Masadakiler hep birlikte ayaklanınca, Honda şaşırdı. Hanımlar tuvalete gitmek için kalkmışlardı, Katsumi ise sırf incelik gereği. Sonra yeniden oturdu, biri elli yedi, öteki yirmi yaşında olan bu iki erkek müziğin ve dansın ortasında, baş başa kalmışlardı. Farklı yönlere bakarak, söyleyecek hiçbir şey bulamadan, öylece oturdular.</p>
<p>Katsumi birden boğuk bir sesle, “Prenses çok hoş,” dedi.</p>
<p>“Ondan hoşlandın mı?”</p>
<p>“Japoncayı pek iyi konuşamayan, esmer, ufak tefek ve çekici tiplerden her zaman hoşlanmışımdır. Nasıl desem? .. Biraz tuhaf zevklerim vardır.”</p>
<p>“Gerçekten mi?” dedi Honda, yumuşak bir gülümsemeyle. Ama Katsumi’nin sözleri hiç hoşuna gitmemişti.</p>
<p>“Peki vücudu için ne düşünüyorsun?”</p>
<p>“Eh, fazla dikkat ettim sayılmaz. Cinsel çekicilik açısından mı sordunuz?” dedi hızla, Honda’nın sigarasını Dunhill marka çakmağıyla yakarken.</p>
<p>“Diyelim ki, elinde bir salkım üzüm var. Çok sıkarsan ezilir. Oysa hırpalamadan tutarsan, tanelerin dolgun yüzeyi parmaklarına hafifçe direnir. İşte ‘vücut’ derken bundan söz ediyordum.”</p>
<p>“Galiba anladım,” diye yanıtladı genç öğrenci, düşünceli. Yetişkin biri gibi davranmaya, öz güvenini deneyimlerinin ağırlığıyla desteklemeye çalışıyordu.</p>
<p>“Anladıysan, çok iyi. Benim demek istediğim şey buydu,” dedi Honda, sohbeti noktalayarak.</p>
<p>Daha sonra Katsumi Ying Çan’ı dansa kaldırdı; art arda üç danstan sonra masaya döndüler.</p>
<p>“Şu üzüm kuramınız aklımdan çıkmıyor,” dedi Katsumi Honda’ya, masum bir ifadeyle.</p>
<p>“Neden söz ediyorsunuz?” diye sordu Keiko. Gürültülü müzik, konuşmayı bastırdı.</p>
<p>Honda dans etmeyi bilmese bile, Ying Çan’ı dans ederken izlemeye doyamıyordu. Hareket ederken yabancı bir ülkede yaşamanın getirdiği kısıtlamalardan kurtuluyor, doğal yeteneğini zevkle sergiliyordu. Bedenine göre küçük olan ince boynunu çok iyi oynatıyordu. Ayak bilekleri zarif ve hızlıydı. Parmak uçlarında dans ediyor, dalgalanan eteğinin altındaki güzel bacakları, ıssız bir adadaki bir çift uzun palmiye gibi hafif hafif sallanıyordu. Bir yavaş, bir hızlıydı; bir an duraksıyor, hemen ardından canlanıyordu; dans ettiği sürece yüzündeki gülümseme silinmedi. Bir caz figürü sırasında, Katsumi’nin parmak uçlarında dönerken, gövdesi çoktan dönmüş olmasına karşın, beyaz dişlerinin parıltısı bir yarımay gibi havada asılı kaldı.</p>        
    </body>
</html>
