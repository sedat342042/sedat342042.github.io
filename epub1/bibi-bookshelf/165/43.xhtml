<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">43</p>

<p>Honda, Ninooka’daki Fuji manzaralı villalara son taşınan kişi olmasına karşın, eskiden beri orada oturan komşularını henüz evine davet etmemişti. Gotemba’da Amerikalı askerler için açılan barların toplumun ahlakını bozacağından korkan eski sakinler, villalarından uzak durmaya başlamışlardı. Bu barlar yanları sıra yosmaları, pezevenkleri, eğitim alanlarında, ordu battaniyelerine sarınmış bir halde dolaşan, ucuz fahişeleri getirmişti. Bu yaz villa sahipleri teker teker dönmeye başlamış, Honda da bunlardan kimisini yüzme havuzunun açılışı için verdiği davete çağırmıştı.</p>
<p>Yörede ilk ev yaptıranlar Prens ve Prenses Kaori ile Maşiba Bankasının kurucusu olan Kanzaemon Maşiba’nın yaşlı, dul eşiydi. Bayan Maşiba yanında üç torununu getireceğini bildirmişti. Başka konuklar da vardı. Keiko ile Ying Çan’dan başka, Tokyo’dan İmanişi ile Bayan Tsubakihara da gelecekti. Makiko yolculuğa çıkacağı için, gelemeyeceğini önceden bildirmişti. Makiko’yı yolculuklarında Bayan Tsubakihara hiç yalnız bırakmazdı, ama bu kez Makiko yanına başka bir çömezini almıştı.</p>
<p>Evde sürekli çalışan hizmetkarlara Rié’nin oldukça acımasız davrandığını görmek, Honda’yı şaşırtırdı. Oysa aşçı ya da garson gibi, günü birliğine çalışmaya gelenlere karşı çok daha sevecendi. Rié, herkes tarafından sevildiğini hem kendisine, hem de başkalarına kanıtlamak için çok kibar konuşur, her şeyle yakından ilgilenirdi.</p>
<p>“Bayan, çardağı da hazırlayacak mıyız? Oraya da içki koyalım mı?’ diye sordu garsonlardan biri; beyaz üniformasını giymişti bile.</p>
<p>“Evet, lütfen koyun.”</p>
<p>“Ancak bu kadar geniş bir arazide servis yapmak bizi biraz zorlayabilir. Termoslu buzluğa buz doldurup konuklardan içkilerini kendilerinin almalarını istesek?”</p>
<p>“İyi fikir. Zaten çardağa kadar uzananlar, büyük olasılıkla genç çiftler olacaktır. Onları rahatsız etmeyelim. Hava kararmaya başlayınca, sivrisinek ilacı kullanmayı sakın unutmayın.”</p>
<p>Karısının söyledikleri Honda’yı gerçekten şaşırtmıştı. Sesi doğal olmayan bir biçimde tizleşmişti; sözcükleri havada yüzüyordu. Daha önce dünyada her şeyden çok nefret ettiği hoppalık şimdi sesine, sözcüklerine öyle bir sinmişti ki Honda, acaba alay mı ediyor, diye kuşkulandı.</p>
<p>Beyaz üniformalı garsonların hızlı devinimleri evi doldurmuş gibiydi. İyi kolalanmış ceketleri, hareketlerindeki canlılık, saygılı tutumları, ne yaptığını bilen tavırları eve tuhaf ve taze bir hava katmıştı. Özel sorunlar bir yana atılmıştı; düzenlemeler, öneriler, komutlar, emirler havada uçuşuyordu; tıpkı kıvrılmış beyaz peçetelerin anıştırdığı kelebekler gibi.</p>
<p>Konuklar yemeklerini mayolarını çıkartmadan yesinler diye, yüzme havuzunun yanına bir büfe hazırlanmıştı. Evin bildik görüntüsü bir anda değişmişti. Honda’nın değerli masası şimdi beyaz bir örtüyle kaplanmış, bir açıkhava barı olarak hizmet veriyordu. Değişiklikleri kendisinin yönlendirmesine karşın, işler yolun bir yerinde denetiminden çıkmış, zorlama bir dönüşüme uğramışlardı.</p>
<p>Giderek güçlenen güneşten kaçmak için gölgeye sığınmış, olup biteni şaşkınlıkla izlemeye başlamıştı. Bütün bunları kim tasarlamıştı acaba? Ve ne amaçla? Para harcamak için mi? Önemli konukları ağırlamak için mi? Kendinden hoşnut kentsoylu rolü oynamak için mi? Yoksa yüzme havuzunun bitişini kutlamak için mi? Aslına bakılırsa, Ninooka’daki ilk yüzme havuzuydu bu. Dünyada, bir başkasının zenginliğini bağışlayacak pek çok cömert insan vardı; yeter ki bu eve davet edilsinler.</p>
<p>“Canım, lütfen şunları giy,” dedi Rié, koyu kahverengi yazlık pantolonu, beyaz gömleği ve küçük benekli, kahverengi papyonu göstererek. Giysileri masanın üzerine, güneş şemsiyesinin altına koydu.</p>
<p>“Burada mı giyineyim?”</p>
<p>“Neden olmasın? Etrafta garsonlardan başka kimse yok. Onlara gidip yemek yemelerini söyleyeceğim zaten.”</p>
<p>Honda papyonu aldı; uçları su kabağına benziyordu. Papyonun bir ucunu iki parmağının arasına kıstırarak, oyun oynarcasına yüzme havuzundan yansıyan ışığa doğru kaldırdı. Ciddilikten uzak, acınası, gevşek bir kumaş parçasıydı. Honda’ya bir polis mahkemesinin ‘acele muhakeme’ usulünü anımsatmıştı. ‘Acele muhakeme usulüne ve sanığın itirazına ilişkin ihbar.’ Yaklaşan davetten en çok nefret eden kişi, Honda’nın kendisiydi... yalnızca son bir özün, kıvılcımlar saçan bir umutsuzluk noktasının dışında...</p>
<br/>
<p>İlk gelen, üç torunuyla birlikte yaşlı Bayan Maşiba oldu. Torunları, evlenmemiş bir kızla, inanılmayacak kadar sıradan, gözlüklü ve çalışkan görünüşlü iki erkek kardeşiydi. Biri lisenin son, öteki ise ikinci sınıfındaydı. Üç kardeş hemen soyunma odasına gidip mayolarını giydiler. Bir kimono giymiş olan büyükanneleri şemsiyenin altına oturdu.</p>
<p>“Kocam sağken, özellikle savaştan sonra her seçimde kavga ederdik. Sırf onu kızdırmak için ben oyumu hep komünistlere verirdim. O sıralar Kyuiçi Tokuda’nın en büyük hayranıydım.”</p>
<p>Yaşlı dul sürekli kimonosunun yakasını düzeltiyor, ya da kafasını kaşıyan, kanatlarını sıvazlayan bir çekirge gibi, sinirli sinirli kollarını çekiştiriyordu. Geleneklere uymayan, eğlendirici bir insan olarak ünlenmişti; leylâk rengi gözlüklerinin ardında kıvılcımlar saçan meraklı gözleriyle sürekli insanların parasal durumlarını kestirmeye çalışırdı. Buz gibi bakışlarına hedef olan herkes, kendini onun yardımına gerek duyan biri gibi hissederdi.</p>
<p>Mayolarını giymiş olarak geri dönen üç gencin gövdesi de, iyi aile çocuklarının gövdesi gibiydi, kol ve bacakları ufak ve besiliydi. Art arda suya atladılar, rahat hareketlerle yüzmeye başladılar. Havuzundaki suya ilk giren kişinin Ying Çan olmaması, Honda’yı çok üzmüştü.</p>
<p>Az sonra Rié, çoktan mayolarını giymiş olan Prens ve Prenses Kaori’yi bahçeye getirdi. Honda gelişlerini fark etmediği ve onları kapıda karşılamadığı için özür diledi. Kendisini uyarmadığı için Rié’yı payladı; olanları görmezden gelen Prens, Honda’nın elini şöyle bir sıktıktan sonra hemen suya girdi. Bayan Maşiba bu sahneyi, sonradan görmeleri izlermişçesine, alaycı bakışlarla izlemişti. Havuzda bir boy gidip geldikten sonra kıyıya tırmanan Prense bakarak, oturduğu yerden, tiz sesiyle seslendi: “Ne kadar genç ve erkeksisiniz, Prens Hazretleri! On yıl önce olsaydı sizi bir yarışa davet ederdim.”</p>
<p>“Şimdi bile sizinle yarışamam, bayan. Yalnızca elli metre yüzdüm, ama gördüğünüz gibi soluk soluğa kaldım. Her neyse, su serince olsa bile Gotemba’da yüzebilmek harika bir şey! ”</p>
<p>Üzerindeki gösterişi silkip atmak istercesine, vücudundaki su damlalarını silkeledi. Betonda koyu renk benekler oluşmuştu.</p>
<p>Prens savaştan sonra yaygınlaşan o kayıtsız, senli benli tavırları çabuk benimsemişti sürekli böyle davranmak için harcadığı çaba yüzünden kimilerinin onu soğuk bulduklarının farkında değildi. Artık ağırbaşlılığını sürdürmek zorunda olmadığı için, insan ilişkilerinde aklı iyice karışmıştı. Seçkin konumu nedeniyle, geleneklere sırt çevirmeye herkesten çok kendisinin hakkı olduğuna inanıyor, geleneklere bugün ve bu çağda hâlâ saygı duyanları küçümsüyordu. Kendini geliştirmediği için bugün bir insanı suçlamakla, bir zamanlar iyi bir aileden gelmediği için yargılamanın aynı şey olmadığını belirtseydi, mesele yoktu. Prens kendisi de içinde olmak üzere bütün ilericileri, ‘gelenek prangalarında acı çekenler’ diye tanımlıyordu. Bir sonraki adımı da, kendisini halktan biri olarak görmeye başlamak olacaktı, herhalde.</p>
<p>Prens yüzmeden önce gözlüğünü çıkarınca, Honda onu ilk kez gözlüksüz görmüş oldu. Gözlüğü Prens için, dünyaya uzanan önemli bir köprüydü. Köprü yıkılınca, gösterişsiz yüzünde, kısmen bakışlarından kaynaklanan, belli belirsiz bir hüzün belirmişti. Çoktan yitirilmiş bir soylulukla şimdinin arasındaki boşluğun nasılsa birbirine karıştığı, bulanıklaştığı bir hüzündü bu.</p>
<p>Buna karşılık, mayosunun içinde hafifçe tombul görünen Prenses doğal bir incelikle davranıyordu. Sırtüstü yüzerken tek kolunu kaldırıp gülümseyince, Hakoné’yi arkasına almış, mutlulukla yüzen masum, sevimli bir su kuşuna benzedi. Onun mutluluk nedir bilen, o ender insanlardan biri olduğu anlaşılıyordu.</p>
<p>Maşiba’nın artık sudan çıkmış, büyükannelerinin çevresini almış, Prens ve Prenses ile kibar kibar sohbet eden torunları, Honda’yı sinirlendiriyordu. Konuştukları tek konu, Amerika’ydı. En büyükleri olan kız, kibarların gittiği özel okuldan, küçük kardeşleri ise okudukları Japon Lisesinden mezun olur olmaz, kapağı Amerikan üniversitelerine atacaklardı. Onlar için Amerika her şey demekti. Televizyon orada çoktan yaygınlaşmıştı... Japonya’da da öyle olsaydı, ne iyi olurdu... ama gidişata bakılırsa, burada televizyon izleyebilmeleri için en az on yıl beklemeleri gerekecekti... falan... falan...</p>
<p>Bayan Maşiba geleceğe yönelik konuşmalardan hoşlanmazdı. Hemen araya girdi.</p>
<p>“Hepiniz bana gülüyor, o günleri göremeyeceğimi sanıyorsunuz. Pekâlâ, ben de bir ruh olur, her gece izlediğiniz ekranlarda boy gösteririm.”</p>
<p>Gençlerin konuşmasını böyle acımasızca denetlemesi çok garipti; o ağzını açar açmaz gençlerin sus pus olup onu dinlemeleri de öyle. Honda onları üç zeki tavşana benzetti.</p>
<p>Ev sahibi, mayolarını giymiş, birbiri ardınca terasta boy gösteren konuklarını giderek daha ustaca karşılamaya başlamıştı. Havuzun karşı tarafında, komşu villalarda oturan iki çiftle birlikte, sokak giysilerine bürünmüş İmanişi ile Bayan Tsubakihara göründü; Honda’yı selamlamak için el salladılar. İmanişi kişiliğine hiç uymayan, iri desenli bir Hawai gömleği, Bayan Tsubakihara ise bir yas giysisine benzeyen, siyah ipekten kimonosunu giymişti. Etki yaratmaya çalışıyordu: Yüzme havuzunun parıltısına oturtulmuş uğursuz, bir tek siyah kristal. Honda kadının niyetini hemen anladı ve İmanişi’nin bu cafcaflı gömleği, kendisine hiç uymayan rolleri oynamakta direten, basit metresiyle alay etmek için giydiğini varsaydı.</p>
<p>Hayat dolu, mayolu konukların ardında kalan çift havuzun kıyısını izleyerek ağır ağır ilerlerken, siyah ve sarı yansıları suda bir o yana, bir bu yana sallanıyordu.</p>
<p>Prensle Prenses, İmanişi ile Bayan Tsubakihara’yı iyi tanırlardı. Prens savaştan sonra hiç zaman yitirmeden, ‘kültür seçkinleri’ denen bir topluluğun toplantılarına katılmaya başlamış, İmanişi ile aralarında, senli benli bir dostluk gelişmişti.</p>
<p>Prens Honda’ya, “Şu eğlendirici dostumuz geldi,” dedi, İmanişi’yi göstererek.</p>
<p>İmanişi oturur oturmaz, ithal sigarasının paketini buruşturup attı, yeni bir paket çıkardı. Jelatini açtıktan sonra, paketin dibine vurdu ve ustaca bir hareketle bir sigara çıkardı. “Son günlerde, geceleri hiç uyuyamıyorum,” dedi, lâf olsun diye sigarayı dudaklarına yerleştirirken.</p>
<p>“Canın bir şeye mi sıkılıyor?” diye sordu Prens, elindeki tabağı masaya bırakarak.</p>
<p>“Belli bir şeye değil. Ama geceyarısı birisiyle konuşma gereksinimi duyuyorum. Sabaha kadar konuşuyoruz, sonra güneş doğuyor ve canımız intihar etmek istiyor. Kalkıp bir törendeymişçesine uyku hapı alıyoruz. Ama sonra uyanıp bakıyoruz ki hiçbir şey olmamış. Her zamanki gibi sabah olmuş.”</p>
<p>“Her gece neler konuşuyorsunuz?”</p>
<p>“Bunun son gecen olduğunu bilirsen, konuşacak o kadar çok şey buluyorsun ki. İnsanın aklına gelebilecek her şeyden söz ediyoruz. Neler yaptığımızdan, başkalarının yaptıklarından, dünyanın görüp geçirdiklerinden, insanoğlunun başına gelenlerden, ya da unutulmuş bir kıtanın binlerce yıldır düşlediği şeylerden. Artık ne olursa. Dünya bu gece sona erecekse, konuşulması gereken öyle çok konu var ki.”</p>
<p>Prens çok ilgilenmişti, biraz daha soruşturdu.</p>
<p>“Ama ertesi gün sağ kaldığınıza göre, konuşacak başka bir şey bulabiliyor musunuz? Her şeyi konuşup tüketmiştiniz, ya?”</p>
<p>“Hiç sorun değil. Her şeyi, sil baştan konuşuyoruz.”</p>
<p>Honda kenarda durmuş, dinliyordu. İmanişi’nin ciddi olup olmadığından emin değildi. Bir zamanlar dinlediği o tuhaf öykü aklına gelince, “Peki, Nar Ülkesinden ne haber?” diye sordu.</p>
<p>“Ah...” dedi İmanişi, soğuk bakışlarını ona çevirerek. Bugünlerde yüzü her zamankinden de bitik görünüyordu; bu yüz renkli Hawai gömleği ve ithal sigaralarıyla garip bir çelişki oluşturuyor, Honda’ya kalırsa adamı İşgal Güçleri için çalışan çevirmenlere benzetiyordu. “Yok edildi o! Artık öyle bir yer yok!”</p>
<p>Tam ona özgü bir konuşma biçimiydi, yaptığı açıklama Honda’yı şaşırtmadı. Ama bir zamanlar Nar Ülkesi denen, cinselliğin doyasıya yaşandığı o ülke İmanişi’nin düşlerinden silinmişse, düşlemlerden nefret eden Honda’nın da aklından çıkmalıydı. O artık yoktu. İmanişi bir düşlemi katletmekten suçluydu; kendi yarattığı krallığın ortadan kaldırılışı sırasında dökülen düşsel kanların onu nasıl sarhoş ettiğini, Honda kestirebiliyordu. O geceki sinir bozucu sahneyi gözünde canlandırabiliyordu. İmanişi sözcüklerle yaratmış, sözcüklerle yok etmişti. Hiçbir gerçeklik barındırmamasına karşın İmanişi krallığını bir yerlerde ilan etmiş, şimdiyse saçmasapan bir maymun iştahlılıkla yok etmişti. İmanişi’nin ilaçlardan sertleşmiş, sarımsı diliyle dudaklarını yaladığını görünce Honda’nın gözünün önünde düşsel ceset dağları ve kan gölleri olanca canlılığıyla belirdi.</p>
<p>Bu solgun, cılız varlığın istekleriyle karşılaştırıldığında kendi istekleri çok daha gösterişsiz ve alçakgönüllü kalıyordu. Ancak onların da gerçekleşmesi olanaksızdı. İmanişi’nin en küçük bir duygusallık göstermeden, Nar Ülkesinin yıkıldığını her zamanki kayıtsızlığı ile dile getirdiğini görünce, her şeyin ne kadar değersiz olduğunu anladı.</p>
<p>Bayan Tsubakihara eğilip kulağına birşeyler fısıldayınca, Honda’nın düşünceleri dağılıverdi. Kadının özellikle alçak sesle fısıldaması, söyleyecek önemli bir sözünün olmadığına işaretli.</p>
<p>“Aramızda kalsın; Makiko’nun Avrupa’da olduğunu biliyor muydunuz?”</p>
<p>“Duymuştum.”</p>
<p>“Yolculuktan söz etmiyorum. Söylemek istediğim şey, bu sefer onunla gitmem için beni davet etmemiş olması. Yanında, kabasaba ve yeteneksiz bir öğrencisini götürdü. Elbette ki eleştirdiğim bu değil. Ama gideceğinden hiç söz etmedi bana. Aklınız alıyor mu? Onu geçirmek için havalimanına gittim, ama öyle kırılmıştım ki, ağzımdan tek sözcük çıkmadı.”</p>
<p>“Sizden neden sakladı acaba? İkiniz ayrılmaz bir çifttiniz.”</p>
<p>“Yalnızca ayrılmaz bir çift değildik; o benim tanrıçamdı. Tanrıçam beni terk etti.”</p>
<p>“Uzun bir öyküdür bu; ailesi savaştan sonra büyük sıkıntıya düştüğü zaman -subay olan babası da şairdi- onun yardımına herkesten önce ben koştum. Her şey için ona akıl danıştım. Ondan hiçbir şeyimi gizlemedim.. Galiba da yalnız onun istediği gibi yaşadım, şiir yazdım. Onun bedenle ruhu birleştirmiş bir Tanrıça olduğuna inanmam, hayatta kalmamı sağladı; yoksa oğlumun ölümünden sonra boş bir kabuktan başka bir şey değildim. Bunca ün kazandıktan sonra bile, ona karşı duygularım hiç değişmedi, ancak işin tek kötü yanı, onun yeteneğiyle benim yeteneğim arasındaki uçurumun çok geniş oluşuydu. Şöyle de söyleyebilirim: Yüzüstü bırakıldıktan sonra bende en küçük bir yetenek kırıntısı bulunmadığını çok daha iyi anladım.”</p>
<p>“Bu doğru değil,” dedi Honda, sırf kibarlık olsun diye.</p>
<p>“Hayır, artık çok iyi biliyorum. Yüzleşmenin zararı olmaz. Bana kalırsa, Makiko bunu baştan beri biliyordu. Bundan daha büyük bir acımasızlık düşünebiliyor musunuz? Yeteneksiz olduğumu bile bile, yularımdan tutup beni sürükledi, emirlerine boyun eğmeye zorladı, bazan da sırtımı sıvazladı, beni canının istediği gibi kullandı. Sonra da eskimiş bir ayakkabı gibi fırlatıp attı ve zengin, dalkavuk çömeziyle Avrupa’ya gitti.”</p>
<p>“Yeteneğiniz olup olmadığını bir yana bırakalım. Makiko’nun olağanüstü bir zekâsı vardır; bunun her zaman acımasızlıkla bir arada bulunduğunu bilirsiniz.”</p>
<p>“Tıpkı bir Tanrıçanın acımasız olması gibi... Ama Bay Honda, bir Tanrıça tarafından yüzüstü bırakılmış bir halde nasıl yaşarım? Aklımdan her geçeni, her davranışımı bilen biri olmaksızın ne yaparım ben?”</p>
<p>“Peki ya din?”</p>
<p>“Din mi? Hiçbir ihanet tehlikesi taşımayan, görünmez bir Tanrıya inanmanın ne yararı var? Bana göz kulak olmayan, şunu yap, bunu yapma demeyen, elimden tutup bana yol göstermeyen, kendisinden hiçbir şey gizlemediğim, yanındayken tam anlamıyla arındığım ve utanç hissetmediğim biri olmadan yaşayamam.”</p>
<p>“Hep bir çocuk... ve bir anne olarak kalacaksınız.”</p>
<p>“Evet, Bay Honda. Gerçekten de öyle.”</p>
<p>Bayan Tsubakihara’nın gözlerine yaş dolmaya başlamıştı bile.</p>
<p>O sırada Bayan Maşiba’nın torunlarıyla yeni gelen iki çift havuzdaydılar. Prens Kaori de onlara katıldı; yeşil-beyaz çizgili, kocaman, lastik bir topla oynuyorlardı. Sıçrayan suyun sesi, haykırışlar, neşeli kahkahalar, havuzdan yayılan ışığa parıltı katıyordu. Suyun sallanan mavi yüzeyi karışmış, kıpır kıpır, köpüklü dalgalara dönüşmüştü. Havuzun kıyısını usul usul yalayan suyun pırıltılı yüzeyinde şimdi yüzücülerin kaslı sırtları derin yaralar açıyordu. Bu yarıklar bir an için kapandı. Ve havuzdakileri yutan, titrek kabartılara dönüştü. Bir yanda haykırışları bastırarak püsküren su, öteki yanda sayısız yağlı ışık halkası vardı; halkalar birer birer kasıldı, daraldı, sonra yeniden genişledi.</p>
<p>Yeşil-beyaz çizgili top yüzücülerin arasında uçarken, bu ışık ve gölge oyununa katıldı. Suyun rengi, mayoların değişik tonlardaki renkleri, hatta suda oynayan insanların bile küçük bir derinliği olan insanca duygularla bir ilgisi yoktu. Yine de, suyun bolluğu ve devinimi, insanların kahkahaları ve çığlıkları, hepsi de nedense Honda’nın zihninde bir felâket duygusu uyandırıyordu. Nedenini merak etti.</p>
<p>Acaba güneş yüzünden miydi? Mavisinin derinliği yüzünden ışığı biçiminden yoksunmuş gibi görünen gökyüzüne baktı ve hapşırmaya başladı. Tam o sırada Bayan Tsubakihara o bildik, ağlamaklı, yüzüne bastırdığı mendilin boğduğu sesiyle Honda’ya seslendi:</p>
<p>“Ne güzel eğleniyorlar! Savaş sırasında, bir gün böyle eğlenebileceğimize kim inanırdı? Akio’nun da bunu yaşamasını... hiç olmazsa bir kez tatmasını ne kadar isterdim.”</p>
<br/>
<p>Rié’nin eşlik ettiği, mayolarını giymiş olan Keiko ile Ying Çan terasta göründüklerinde, saat ikiyi geçmişti. Böylesine sabırsızlıkla ve bu kadar uzun zaman bekledikten sonra, Ying Çan’ın ortaya çıkışı Honda’ya çok sıradan bir şeymiş gibi geldi.</p>
<p>Siyah-beyaz, dikey çizgili bir mayo giymiş olan Keiko, havuzun bu yanından bakıldığında, son derece şehvetli görünüyordu. Neredeyse elli yaşında olduğuna inanmak zordu. Çocukluğundan beri sürdüğü Batılı yaşam tarzı sayesinde, öteki Japon kadınlarının bacaklarına hiç benzemeyen, uzun, biçimli bacakları vardı. Duruşu kusursuzdu, Rié ile konuşurken yandan görünen yuvarlak çizgileri heykellere yaraşan bir görkemle doluydu; etinin kanlı canlı görüntüsü ise göğüsleriyle kalçalarının uyumunda iyice belirginleşiyordu.</p>
<p>Ying Çan onunla tam bir karşıtlık oluşturuyordu. Beyaz bir mayo giymişti; bir elinde beyaz, lastik bir bone tutuyordu, öteki eliyle rahatlamış bir tavırla saçlarını geriye attı; bir bacağını öne uzatmıştı. Bacağını hafifçe öne çıkarışında, uzaktan bile görülebilen, tropikal ülke insanlarına özgü, insanları heyecanlandıran bir bakışımsızlık vardı. Gelişkin kalçalarını taşıyan güçlü, ama ince, uzun baldırları her nedense insanda bir güvensizlik duygusu uyandırıyordu. Bu açıdan, Keiko’dan öyle farklıydı ki. Üstelik beyaz mayosu, teninin esmerliğini daha da belirginleştirmişti. Mayonun örttüğü esmer, dolgun göğüsleri Honda’ya Ajanta’daki kaya tapınağında gördüğü, ölmekte olan dansçıyı betimleyen duvar resmini anımsattı. Havuzun bu yanından bakarken bile, dişlerinin mayosunun beyaz rengini bastıracak kadar parlak, ışıltılı olduğu görülebiliyordu.</p>
<p>Kız yaklaşırken, Honda büyük bir coşkuyla beklediği konuğunu selâmlamak için doğruldu.</p>
<p>“Böylece herkes gelmiş oldu,” dedi Rié hızlanarak; ama Honda onu yanıtlamadı.</p>
<p>Keiko Prenses Kaori’yi selâmladı, havuzdaki Prense el salladı.</p>
<p>“Bu yolculuk beni yorgunluktan bitirdi,” dedi dolgun, yumuşak sesiyle, oysa hiç de yorgun görünmüyordu. “Ta Karuizawa’dan Tokyo’ya gidecek, Ying Çan’ı alıp Gotemba’ya getirecek kadar iyi bir sürücü değilim. Buraya sağ salim varabildiğimiz için şükretmeliyiz. Ben yaklaşınca bütün arabaların neden sağa sola kaçıştığını doğrusu merak ediyorum. Issız bir arazide araba sürmekten farksızdı.”</p>
<p>“Anlaşılan, haşmetinden etkilenmişler,” dedi Honda. Rié nedense sinirli sinirli güldü.</p>
<p>Ying Çan onlarla ilgilenmiyordu; sırtını masaya dayamış, beyaz bonesiyle oynuyor, ışık saçarak sıçrayan sulardan büyülenmişçesine öylece duruyordu. Beyaz lastik bonenin içi, kız oynadıkça, yağlanmış gibi arada bir parlıyordu. Gövdesi Honda’nın aklını başından almıştı; parmağında parlayan yeşil şeyi neden sonra ayrımsayabildi: Altın Tanrıların koruduğu zümrüt yüzüktü.</p>
<p>Yüzüğu görür görmez Honda’nın içi sevinçle dolup taştı. Demek onu bağışlamış, yeniden eski Ying Çan olmuştu? Honda’nın gençken gittiği Soylular Okulunun hışırtılı ormanı, Siyamlı prenslerin gözlerindeki hüzün, Prenses Çantrapa’nın yaz bitiminde, güneydeki villada öğrendikleri ölümü, zamanın uzun akışı, küçük Prenses Ayışığı ile Bangkok’taki görüşme, Bang Pa İn’deki piknik, savaş sonrasında Japonya’da yeniden ortaya çıkan zümrüt yüzük -geçmiş, Honda’nın tropikal ülkelere duyduğu özlemle birleşen, altın bir zincir gibiydi. Ying Çan yüzüğü takınca, Honda’nın karmakarışık anılarının arasında hiç durmaksızın yinelenen, parlak, hüzünlü bir anamotif oluşturmuştu.</p>
<p>Kulağının dibinden geçen arıların vızıltısını duydu; kızarmış buğdayı çağrıştıran kokularla yüklü yelin, yaz mevsiminin başka bir şeyle karıştırılması olanaksız kokusunu içine çekti. Honda ailesi çiçeğe fazla düşkün değildi; bahçelerinde, Fuji’nin karanfille, kantaronla dolu düzlüklerinin güzelliğinden eser yoktu. Yine de, oralardan gelen kokulu yel ile Amerikan ordusunun manevralar sırasında kaldırdığı, bazan gökyüzünü sarıya boyayan toz, nefis bir uyumla birbirine karışırdı.</p>
<p>Ying Çan’ın gövdesi Honda’nın yanıbaşında soluk alıp veriyordu. Bu gövde, o bulaşıcı yaza karşı aşırı duyarlıymış gibi, yazı hoşnutlukla kabulleniyordu; yaz ona tepeden tırnağa bulaşmıştı. Teni pazar yerinde, mimozaların gölgesinde satılan garip bir Tayland yemişi gibi kıpkırmızı parlıyordu. Zamanla olgunlaşmış, gelişimini tamamladığını, ya da sözünü tuttuğunu dışa vuran, çıplak bir gövdeydi bu.</p>
<p>Honda’nın aklına, onu en son on iki yıl önce, kız henüz yedi yaşındayken çıplak olarak görmüş olduğu geldi. Capcanlı anımsadığı o çocuksu, hafif tombul göbeği şimdi dümdüzdü; o zamanlar küçük, düz olan göğüsleriyse oldukça irileşmişlerdi. Havuzdan gelen sesler kızın ilgisini çekmişti; sırtı masaya dönük olduğu için, Honda boynunda bir düğüm yaptıktan sonra iki yandan inerek kalçalarında birleşen askıları, iki askının arasında kalan bölgeyi ve kalça çizgisine kadar dümdüz inen çıplak, güzel sırtını rahat rahat seyredebiliyordu. Aşağı inen kıvrımın, kuyruk sokumunun hemen üstünde, küçük bir çağlayanın döküldüğü, durgun bir havuzcuk gibi, kısacık bir an duraladığı yeri görebiliyordu. Mayonun örttüğü kalçaları, yeni doğan bir dolunayın yuvarlaklığına ve zarafetine sahipti. Görünürdeki etleri, gecenin serinliğini koruyor, gizlenmiş etinden sanki ışık yayılıyordu. Şemsiye, cildinde ışık ve gölge çizgileri oluşturuyordu; gölgede kalan kolu bronz renkte, güneşteki koluysa Çin’e özgü ayva ağaçlarının cilalanmış ahşabı gibiydi. Öte yandan, hem havayı hem de suyu yansıtan teni kaygan değildi; bir orkidenin kehribar renkli yaprakları gibi nemliydi. Kusursuz kemik yapısı biraz ufak tefek olsa da, güçlü ve orantılıydı.</p>
<p>“Havuza girelim mi?” dedi Keiko.</p>
<p>“Hadi girelim.” Ying Çan neşeyle geriye baktı, gülümsedi Bu öneriyi bekliyordu.</p>
<p>Sonra beyaz boneyi masanın üzerine bıraktı, güzel siyah saçlarını toplamak için kollarını kaldırdı. Bu hızlı, kayıtsız hareketi Honda’ya kızın kolunun altını, göğsüne doğru inen kısmı görme şansı vermişti. Mayonun üst kesimi, bir önlük gibiydi; göğüslerinin arasından ve boynundan geçen ip ensesinde düğümleniyor, sonra da sırttaki ilmeklerle birleşiyordu. Yakası, göğüslerin kabardığı yeri gösterecek kadar derindi, göğüslerinin iki yanını örten tek şey, dar bir kuşağa benzeyen ipin uçlarıydı yalnızca. Bu yüzden, kollarını kaldırdığı zaman, mayonun dar şeritleri yerinden oynamış, daha önce görünmeyen kısımları da gözler önüne sermişti. Her yanı gibi burası da gergin, pürüzsüzdü. Ne bir kusur vardı, ne de bir leke. Cildini güneş bile bozamamıştı; pürüzsüzdü. Honda iyice neşelendi.</p>
<p>Ying Çan topladığı saç yığınını bonenin içine tıktı ve Keiko ile birlikte havuza doğru ilerledi. Sigarasının hâlâ elinde olduğunu ayrımsayan Keiko masaya döndü; Ying Çan onu beklemeden suya atladı. Rié’nin ortalarda görünmediğinden emin olan Honda, sigarasını kül tablasına bastıran Keiko’nun kulağına eğildi:</p>
<p>“Yüzüğü takmış.”</p>
<p>Keiko bir şey demedi, ama anladığını belirtmek için göz kırptı. Gözlerinin kıyısında, genellikle görünmeyen, küçük kırışıklıklar belirdi.</p>
<p>Honda kendinden geçmiş, iki yüzücüyü izlerken, Rié gelip yanına oturdu. Pırıltılı suda bir yunus balığı gibi sıçrayan, sonra yeniden dalan Ying Çan’ı dikkatle süzüyordu; gülümseyerek, gıcırtılı bir sesle dedi:</p>
<p>“Böyle gövdesi olan bir kadın, bir sürü çocuk doğurmalı.”</p>        
    </body>
</html>
