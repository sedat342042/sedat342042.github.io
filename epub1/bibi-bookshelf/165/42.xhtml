<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">42</p>

<p>“Ne yapıyorsun?” diye seslendi Rié, bir türlü eve dönmeyen kocasına.</p>
<p>Honda terastan, “Fuji’yi seyrediyorum,” diye yanıtladı. Yanıt, odadan çok bahçenin batı ucundaki çardağın gerisinde yükselen dağa yönelikti. .</p>
<p>Bir yaz sabahıydı, saat altıydı; Fuji şarap rengine boyanmıştı. Dış çizgileri belirsizdi. Kar, yaz şenliğine hazırlanan bir çocuğun burnuna sürülen pudra gibi, sekizinci istasyonun çevresine fırçayla sürülmüşe benziyordu.</p>
<p>Honda kahvaltıdan sonra yeniden dışarıya çıktı; yalnızca şort ve polo bir gömlek giymişti, yüzme havuzunun kenarına, parlak sabah güneşinin altına uzandı. Havuzdan aldığı suyla oynuyordu.</p>
<p>“Ne yapıyorsun?” diye seslendi Rié, bir kez daha. Kahvaltı masasını topluyordu. Honda bu sefer yanıtlamadı.</p>
<p>Rié camdan, elli yedi yaşındaki kocasının, aklını kaçırdığını kanıtlayan davranışlarına baktı. Bir kere giyim tarzından hiç hoşlanmamıştı. Hukukta ilgili birisi asla şort giymemeliydi. Şortun altından dik, bir deri bir kemik kalmış beyaz bacakları görünüyordu. Rié kocasının gömleğinden de hoşlanmamıştı. Gençliğin o güçlü dolgunluğundan yoksun olmasına karşın polo gömlek giydiği için cezalandırılıyormuş gibi, gömleğin kolları ve sırtı gevşek gevşek sarkıyordu. Rié kocasının çılgınlığı daha nerelere vardıracağını merakla bekler olmuştu. Bu merak, ağrıyan bir dişi sıkmaktan alınan o sapıkça zevki andırıyordu.</p>
<p>Honda arkasına bile dönmeden, karısının onunla uğraşmaktan vazgeçtiğini ve odasına döndüğünü hissetti; sabahın havuza yansıyan güzelliğini hoşnutlukla seyretti.</p>
<p>Servi korusundaki ağustosböcekleri ötmeye başlamıştı. Gözlerini kaldırdı. Daha önce bir alkolik gibi kızarmış olan Fuji, şimdi koyu bir mora dönüşmüştü. Saat sekizdi; bayırların değişik tonlardaki yeşil rengi, ormanların, köylerin belli belirsiz dış çizgilerini hayâl meyal dalgalandırıyordu. Fuji’nin yazın aldığı derin mavi renge bakan Honda, salt kendisinin oynayabileceği küçük bir oyun icat etti. Bu, yaz ortasındaki bir dağın kışın alacağı görüntüyü gözünde canlandırma oyunuydu. Koyu mavi Fuji’ye bir süre baktıktan sonra, bakışlarını ansızın mavi göğe çeviriyordu; retinasında kalan görüntü bembeyaz kesiliyor, Honda bir an mavi göğe karşı, süt beyazı bir dağ görebiliyordu.</p>
<p>Bu yanılsamayı keşfettikten sonra, ortada iki dağ olduğuna inanmaya başladı. Yaz Fuji’sinin yanısıra bir de kış Fuji’si vardı; gerçek görüntüye ek olarak, dağın saf, beyaz bir özü.</p>
<p>Bakışlarını yüzme havuzuna çevirince, Hakoné’nin sudaki yansısının Fuii’nin yansısına oranla daha geniş bir alanı kapladığını gördü. Yemyeşil dağ kütlesi sıcak ve boğucuydu. Gökyüzünde uçan kuşlar suya yansıyordu; tanıdık bir bülbül yem kutusunun başına geldi.</p>
<p>Evet, dün çardağın yanında bir yılan öldürmüştü. Yaklaşık yarım metre boyundaki çizgili yılanı, bugün beklediği konukları korkutmaması için, başını taşla ezerek öldürmüştü. Bu küçük katliam bütün gün aklından çıkmadı. Mavi-siyah, çelik bir yay gibi kıvrılmış, kaygan, ölüme karşı direnen kıvrak gövdesi aklından çıkmıyordu. Kendisinin de bir canlıyı öldürebileceğini öğrenmek, tatsız bir güçlülük duygusu vermişti Honda’ya.</p>
<p>Yüzme havuzu. Bir kez daha elini uzatıp suyun yüzeyini dalgalandırdı. Yaz bulutlarının yansısı, buzlu cam kırıkları gibi parçalanıverdi. Havuz altı gün önce tamamlanmış, ama henüz hiç kullanılmamıştı. Honda Rié ile birlikte üç gündür buradaydı, suyun soğukluğunu öne sürerek havuza girmemişti.</p>
<p>Havuzu yaptırmasının tek nedeni, Ying Çan’ı çıplak görmekti; bunun dışında hiçbir şeyin önemi yoktu.</p>
<p>Kulağına çekiç sesleri geldi. Keiko’nun evi yenileniyordu. Tokyo’daki evi İşgal Güçlerince boşaltıldığından beri, Gotemba’ya daha seyrek gelir olmuştu; Jack’le arası da nedense soğumuştu. Honda’nın yeni evi kadının yarışma duygularını kamçılamış, o da evini büyük çapta yenilemeye, neredeyse baştan yaptırmaya girişmişti. Yazın burada kalamayacağını ileri sürüyordu; yazı herhalde Karuizawa’da geçirecekti.</p>
<p>Honda giderek kızan güneşten kaçınmak için, yüzme havuzunun başından ayrıldı, masalardan birinin ortasına takılmış olan güneş şemsiyesini güçlükle açtı. Gölgedeki iskemlelerden birine oturdu, gözlerini yeniden suya dikti.</p>
<p>Sabah içtiği kahvenin verdiği uyuşukluğu üzerinden hâlâ atamamıştı. Sekiz metreye on sekiz metre olan havuzun zemininde, mavi boya kabarcıklarının arasından görünen ve Honda’ya kireçten işaretler ile nane kokulu sarometil merhemini anımsatan beyaz çizgiler, uzaklarda kalan gençliğindeki atletizm yarışmalarını çağrıştırıyordu. Temiz, beyaz bir çizgi, her şeyin üzerine çekilmişti; onda bir şey başlıyor, başka bir şey de son buluyordu. Oysa belleği yanıltıyordu Honda’yı.</p>
<p>Gençliğinde atletizm yarışmalarıyla hiçbir ilişkisi olmamıştı.</p>
<p>Beyaz çizgi daha çok, geceleyin bir otoyoldan aşağıya uzanan yol şeridini çağrıştırıyordu. Birden aklına, gece yürüyüşleri sırasında sürekli bir baston taşıyan, ufak tefek, yaşlı adam geldi. Ona ilk kez, gözü alan farların yaladığı bir kaldırımda rastlamıştı; yaşlı adam göğsünü ileri uzatmış, fildişi saplı bastonunu koluna asmış, yürüyordu. Doğal bir biçimde yürüseydi, bastonun ucu yere değerdi, ama o kıvrık kolunu öyle yüksekte tutuyordu ki, olduğundan da uzun boylu görünüyordu. Yolun bir tarafına kokulu mayıs ağaçları sıralanmıştı. Küçük adam artık değeri kalmayan madalyalarını iç cebine özenle gizlemiş, emekli bir subaya benziyordu.</p>
<p>Ona ikinci kez, karanlık koruda rastladığında, bastonun ne işe yaradığını anladı.</p>
<p>İki aşık ormanda buluştuğu zaman, genellikle erkek kadını bir ağaca dayar ve okşardı. Bunun tersi pek seyrek görülürdü. Genç bir çift sevişmeye başlar başlamaz, yaşlı adam hemen ağacın öteki yanındaki yerini alıyordu.</p>
<p>Honda, bulunduğu yerden fazla uzakta olmayan karanlık yerde, bastonun U biçimindeki fildişi sapının, ağacın gövdesini yavaş yavaş dolandığını gördü. Hemen karanlığa gizlenip kıvrılan beyaz cismi izledi. Fildişi sapı görünce, bastonun kime ait olduğunu anlamıştı. Kadın, kollarını erkeğin ensesinde kavuşturmuş, erkekse kadının beline sarılmıştı. Genç adamın ensesindeki yağlı saçlar, yoldan geçen arabaların farlarından dökülen ışıkta parlıyordu. Beyaz sap karanlıkta bir süre boş boş gezindikten sonra yönünü saptamışçasına, kadının etek ucuna süründü. Etek kancaya takılınca, baston eteği ustaca ve hızlı, tek bir hareketle ta beline kadar sıyırdı. Kadının bembeyaz baldırları ortaya çıkmıştı, ama adam soğuk fildişiyle bu baldırlara dokunma hatasına düşmedi.</p>
<p>Sonra kadın fısıldadı: “Hayır, hayır.” Sonra da, “Üşüdüm.” Ama çoktan göğün yedinci katına yükselmiş olan erkek onu duymadı bile. Kadın kendisine sarılmış olan erkeğin iki elinin de meşgul olduğunu ayrımsamamıştı galiba.</p>
<p>Honda bu alaycı, alçaltıcı yaramazlığı her anımsayışında gülümserdi. Yine gülümsedi. Ama sonra aklına, gündüz vakti PX Mağazasının önünde kendisiyle konuşan adam gelince, olayın gülünç yanı kalmadı, yerini ürpertici bir korkuya bıraktı. Tattığı bu gizli zevkin başkalarını iğrendirmesi korkunç bir şeydi; Honda sonu gelmez bir nefrete hedef olabilir, bu nefret bir gün büyüyerek aldığı zevkin zorunlu bir ögesi olup çıkabilirdi.</p>
<p>Tatlı bir çekicilikle kaynaşmış o ürpertici kendinden iğrenme duygusu... yadsınan varoluş, ölümsüzlük kavramıyla bir kez birleşti mi, artık sağaltılamaz. Sağaltılamayan varoluş ise ölümsüzlüğün biricik özüdür.</p>
<p>Honda yeniden havuzun yanına döndü, diz çöküp ellerinde titreşen suya baktı. Yaşamının sonunda ele geçirebildiği zenginliğe dokunuyordu şu an. Yaz güneşinin, ensesine gönderdiği okları duyumsadı; yaşamının elli yedi yazı boyunca birikmiş olan iğnelemelerin, alayların hedefiydi sanki. Bahtsız bir yaşam sürdüğü söylenemezdi. Hep aklının küreğiyle yol almış, yıkım kayalıklarını ustaca atlatmıştı. Yaşamım boyunca bir tek mutlu anım olmadı, derse abartmış olurdu. Öte yandan, ne kadar da sıkıcı bir yolculuk olmuştu bu! Abartmayı göze alıp yaşamını tam bir karanlıkta geçirdiğini söyleyebilseydi, gerçek duygularına daha yakın düşmüş olurdu.</p>
<p>Yaşamının tekdüze bir karanlıkta geçmiş olduğunu itiraf etmekle, yaşamını çok iyi anladığını da dile getirmiş oluyordu sanki. (Seninle ilişkimde ne bir denge, ne de neşe vardı. Senden bir kez olsun istemediğim halde, sen inatçı dostluğunu bana zorla kabul ettirdin ve beni yaşam denen şu tuhaf ipte yürümeye zorladın. Beni delice tutkularımı kısıtlamaya zorladın, bana saçmasapan bir bollukta mal mülk verdin, adaleti çöpe atılacak kâğıda dönüştürdün, aklı gereksiz mobilyaya çevirdin ve bütün güzellikleri sınırladın.) Yaşam, bağnazlığı sürgüne göndermek, sapkın düşünceleri yerleştirmek ve insanı sevginin aptallık tuzağına düşürmek için vargücüyle çalışıyordu. Yaşam, yürekteki sargı bezlerinin her gün değiştirilmesiydi ve bu işlem, genç yaşlı ayırdetmeksizin bütün umarsız hastaları acıdan bağırtıyordu.</p>
<p>Bu dağlık bölgenin üstündeki parlak mavi göğün bir yerlerinde, yararsız, günlük tedavilerle ve zorunlu angaryalarla uğraşan, yüce gönüllü bir hastabakıcının kocaman, esnek, beyaz elleri gizliydi. Eller Honda’ya sevecenlikle dokunuyor, yaşaması için onu yüreklendiriyordu. Otomé Geçidinin üstünde yüzen bulutlar göz kamaştıracak kadar beyazdı: Çevreye saçılmış, inanılmayacak kadar temiz, beyaz sargı bezleri.</p>
<p>Honda, kendisine karşı yeterince nesnel davrandığını biliyordu. Başkalarının gözünde, Japonya’nın en zengin avukatlarından biriydi o; kalan ömrünü gönlünce geçirebilirdi. Bu, yansız adalet dağıtmış olmanın ödülüydü; ne yargıç ne de avukat olarak, uzun yaşamını lekeleyecek hiçbir yolsuzluk yapmamıştı. Saygı görüyordu; belki biraz kıskançlık içeren, ama kınamadan yoksun bir saygı. Toplumun, kararlı bir vatandaşa bağışladığı, o gecikmiş armağanlardan biriydi bu. Şu anda, o küçük ayıbı ortaya çıksaydı bile, insanlar bunu bir gülümsemeyle geçiştirir, herkeste bulunan o zararsız, insanca zaaflardan biri olarak görürdü. Kısacası, belki çocuklar dışında, bütün dünyanın arzuladığı her şeye sahipti Honda.</p>
<p>Rié ile bir çocuğu evlât edinmeyi tartışmışlar, başkaları da onları bu konuda yüreklendirmişti, ama Rié artık bu konuya değinmekten kaçınıyordu. Honda da bunca servete konduktan sonra, konuya duyduğu ilgiyi yitirmişti. İnsanların, salt parasının peşinde olduklarından kuşkulanıyordu.</p>
<p>Evden bazı sesler geldi.</p>
<p>Kulak verdi; yoksa sabahın bu erken saatinde bir konuk mu gelmişti?</p>
<p>Hayır, konuşan Rié’ydi. Az sonra Matsudo ile birlikte terasa çıkıp dalgalı görünen çimenliğe baktılar.</p>
<p>“Bak,” dedi Rié. “Şuradaki çimenler bir boyda değil. Fuji’ye bakarken, çardağın yanındaki bayır insanın gözünü alıyor. Bu düzensiz çimler bizi utandıracaktır. Biliyorsun, konuklarımızın arasında bir de prens var.”</p>
<p>“Peki, bayan. Yeniden biçeyim mi?”</p>
<p>“Çok iyi olur.”</p>
<p>Honda’dan. bir yaş büyük olan şoför, bahçe aletlerinin durduğu depodan çim biçme makinesini almak için terasın öteki ucuna doğru gitti. Honda Matsudo’yu ondan hoşlandığı için işe almamıştı; adam savaş boyunca, hatta savaştan sonra da hep resmi araç kullandığı için epeyce deneyimli bir şofördü.</p>
<p>İnanılmayacak kadar tembel oluşu, konuşurken sesinde belli belirsiz sezilen küstahlığı ve yaşamı tam anlamıyla güvenli araba kullanmasına bağlı olan birine özgü soğukkanlılığı - bunlar Honda’yı sinirlendiriyordu. (Her şeye, araba sürerken gösterdiğin sakınımla yaklaşırsan, hayatta da başarıya ulaşacağını sanıyorsun, öyle mi? Hayır efendim, yanılıyorsun!) Yaşlı şoföre bakarken aklına adamın işverenini de kendisi gibi sakınımlı bir insan sanabileceği geldi. Sanki şoför kabasaba bir karikatür çizmişti; Honda kendini hakarete uğramış gibi hissetti.</p>
<p>Rié’ye, “Gelip otursana,” diye seslendi. “Daha çok zamanımız var.”</p>
<p>“Evet, ama aşçıyla garsonlar az sonra burada olurlar.”</p>
<p>“Her zamanki gibi gecikirler, merak etme.”</p>
<p>Rié biraz durakladıktan sonra, suda çözülen bir iplik gibi boyun eğdi, minder almak için eve girdi. Demir sandalyenin böbreklerini üşütmesinden korkuyordu.</p>
<p>“Aşçılar, garsonlar, ve... bütün o insanların evi altüst etmelerine katlanamıyorum,” dedi, Honda’nın yanındaki iskemleye otururken.</p>
<p>“Ben Bayan Kinkin gibi olsaydım ve debdebeden hoşlansaydım, şu andaki yaşantımızdan kimbilir ne büyük bir zevk alırdım!”</p>
<p>“Böyle eski şeyleri de nereden bulup çıkarırsın, bilmem ki.”</p>
<p>Bayan Kinkin, yüzyılın başlarında, Japonya’nın en tanınmış avukatının karısıydı. Eskiden geyşa olan kadın güzelliği ve sürdüğü masraflı yaşantıyla ünlüydü. Sık sık, beyaz bir atla gezerken görülürdü. Cenaze törenlerine, uzun geyşa kimonoları ile katılarak herkesi şaşırtırdı. Kocası ölünce, alıştığı lüks yaşamı daha fazla sürdüremeyeceği korkusuyla intihar etmişti.</p>
<p>“Bayan Kinkin’in evde yılan beslediğini, çantasında daima küçük bir yılan taşıdığını söylerlerdi. Ah, unutmuşum. Dün bir yılan öldürdüğünü söylemiştin. Prens buradayken ortaya bir yılanın çıkması, kimbilir ne korkunç olurdu.” Çim biçme makinesini almış, uzaklaşan Matsudo’ya seslendi: “Matsudo! Yılan görürsen hemen yok et, ama lütfen bana gösterme.”</p>
<p>Bağırırken gırtlağı bir inip bir çıkıyordu; havuzdan yansıyan ışık yaşlanmış boynunu acımasızca aydınlatıyordu. Honda’nın aklına birden, savaş sırasında Şibuya’daki yıkıntılarda karşılaştığı Tadeşina geldi. Kadının verdiği <i>Tavuskuşu Bilgelik Kralının Sutrası</i>’nı anımsadı.</p>
<p>“Yılan tarafından sokulunca, hemen şu büyüyü söylemek gerekir: <i>ma yu kitsu ra tei şa ka</i>.“</p>
<p>“Gerçekten mi?” Rié en küçük bir ilgi göstermeksizin, iskemlesinde geriye yaslandı. Hemen ardından çalışmaya başlayan çim biçme makinesinin sesi imdada yetişti. Sustular.</p>
<p>Honda, geçmişe bağlı olan karısının Prensin ziyaretinden zevk alacağına emindi, ama Ying Çan’ın da geleceğini öğrendiği zamanki sakinliğine şaşmıştı. Rié’ye gelince; Ying Çan’ı kocasının yanında görünce, uzun zamandır çektiği acının sona ereceğini umuyordu.</p>
<p>Honda aldırmaz bir tavırla, “Keiko Ying Çan’ı havuzun açılışına getirecek, geceyi herhalde burada geçirirler,” demişti. Rié’nin içine bir tür sızılı hoşnutluk yayılmıştı. Kıskançlığı kuşkuyla öyle yüklüydü ki, geçen her saniyenin dağıttığı kederi, tıpkı bir şimşeğin çaktığını görünce fırtınayı beklemeye benziyordu. Korktuğu şey, sabırsızca beklediği şeyle kaynaşmıştı; beklemek zorunda olduğunu bilmek artık onu neşelendirmiyordu.</p>
<p>Rié’nin yüreği, geniş ve ıssız bir düzlükte, kıyılarını aşındırarak, ağır ağır akan bir ırmağa benziyordu. Su, bilinmeyen denize tam ulaşmak üzereyken çamurlu çökeltilerini rahatlamış bir halde ırmağın ağzına bırakıyordu. Tam bu noktada tatlı su olmaktan çıkıp acı, tuzlu deniz suyuna dönüşecekti. Bir insan bir duygunun hacmini, son sınırına kadar genişletmişse, duygu kendiliğinden değişir; Rié’yi için için yiyip bitiriyormuş gibi görünen keder, ansızın bir yaşama gücüne dönüşmüştü -fazlasıyla acı, fazlasıyla haşin, ama birdenbire enginleşen, masmavi bir güç- yani okyanus.</p>
<p>Honda karısının nasıl tanınmayacak kadar acı, katı bir kadına dönüştüğünü fark edememişti. Sağlıksız, suskun sorgulamalarla kocasına işkence eden Rié aslında, kozanın içindeki böcekten başka bir şey değildi artık.</p>
<p>Rié bu aydınlık sabahta, yakasını bırakmayan böbrek hastalığının bile çok daha iyi olduğunu hissediyordu.</p>
<br/>
<p>Çim biçme makinesinin uzaktan uzağa duyulan, tekdüze sesi suskun çiftin kulaklarında titreşimler oluşturuyordu. Artık konuşmaya gereksinim duymayan, tuhaf, yaşlı bir çiftin suskunluğuna hiç de benzemeyen bir suskunluktu bu. Honda biraz da abartarak, durumu şöyle yorumladı: Onlar birbirine yaslanan, böylelikle madeni bir çatırtıyla yere çökmekten kurtulan bir sinir yumağıydılar. İkisi de güçlükle ve sessizce durumlarını kabulleniyorlardı sanki. Honda gösterişli bir suç işlemiş olsaydı, hiç olmazsa kendisini karısına oranla biraz daha yüksekteymiş gibi hissedebilirdi. Oysa karısının çektiği acıyla kendi neşesinin aynı hamurdan yoğrulmuş olduğunu ayrımsayınca, gururu derin bir yara almıştı.</p>
<p>İkinci kattaki konuk odasının suya yansıyan camları, odayı havalandırmak için, ardına kadar açılmıştı; beyaz dantel perdeler uçuşuyordu. Ying Çan bu gece o pencerenin arkasında olacaktı; bir geceyarısı bu pencereden çıkıp çatıya tırmanmış, sonra da hızla yere atlamıştı. Bunu yapabilmek için kollarını bir çift kanada dönüştürmüş olmalıydı. Honda’nın bakmadığı bir sırada, gerçekten de uçup gitmemiş miydi? İnsan Ying Çan’ın bir tavuskuşuna binmediğine, Honda’ya çaktırmadan tutsaklığından kurtulmadığına, zamanı ve uzamı aşan bir varlığa dönüşmediğine nasıl emin olabilirdi ki? Kızın böyle yapmadığını kanıtlayan herhangi bir şey bulunmadığını, gerçekten yapıp yapmadığını araştırmanın olanaksız olduğunu düşündükçe, kendinden geçiyordu Honda. Bu sonuca varınca, kıza duyduğu aşkın ne kadar gizemli bir yanı olduğunu algıladı.</p>
<p>Sanki balıkçının biri havuzun yüzeyine ışıktan bir ağ atmış gibiydi. Karısı suskundu; bir Japon bebeğininkine benzeyen küçük, şiş ellerini güneş şemsiyesinin yarı yarıya gölgelediği masanın kenarına dayamıştı.</p>
<p>Honda düşüncelerine gömülebilirdi.</p>
<p>Ying Çan’ın gerçekliği, ancak Honda’nın gözlemleyebildiği Ying Çan ile sınırlıydı. Çok güzel siyah saçları, sürekli bir gülümsemesi olan, sözünde durmayan bir kızdı, aynı zamanda duygularını belli etmeyen, son derece kararlı bir genç kadındı da. Ying Çan’da görünenden çok daha fazlasının bulunduğu kesindi. Göremediği Ying Çan’ın özlemini çeken Honda için aşk, bilinmeyene bağlı bir şeydi; algılama ise elbette ki bilinenle ilintiliydi. Algı yeteneğini zorlayıp bilinmeyeni ele geçirirse, böylece bildiği şeylerin alanını genişletse, aşkına ulaşabilir miydi acaba? Hayır, böyle olmayacaktı; çünkü duyduğu aşk, Ying Çan’ı algı yeteneğinin pençelerinden mümkün olduğunca uzakta tutmaya çabalıyordu.</p>
<p>Gençliğinden beri algı yeteneği, inanılmayacak kadar kurnaz bir av köpeği gibiydi. Salt görerek tanıdığı Ying Çan, Honda’nın algı köpeğini harekete geçiriyordu. Kızın varlığını mümkün kılan tek şey, Honda’nın algı yeteneğiydi.</p>
<p>Bu yüzden Ying Çan’ı çırılçıplak, daha önce kimsenin görmediği bir durumda görme isteği, zekâ ile aşk arasında aykırı bir biçimde bölünmüş olan, gerçekleşmeyecek bir tutku halini almıştı. Görmek, algı alanının içindeydi zaten; Ying Çan farkında değildi, ama kitaplıktaki o gözetleme deliğinden baktığı andan beri Honda’nın algısının yarattığı dünyanın bir üyesiydi artık. Honda’nın gözleri değer değmez lekelediği bu dünya, yani kızın dünyası, artık Honda’ya asıl görmek istediği şeyi asla göstermeyecekti. Honda’nın aşkı karşılık göremezdi. Öte yandan, görmediği sürece aşk sonsuza kadar engellenecekti.</p>
<p>Ying Çan’ın gökte süzülerek uçtuğunu görmek istiyordu, oysa kendisinin sezgileriyle eli kolu bağlanmış olan Ying Çan uçmuyordu. Kız, onun sezgilerinin yarattığı bir şey olarak kaldıkça, bu sezgileri yöneten fiziksel yasalara karşı gelemezdi. Belki de düşlerin dışında, Ying Çan’ın çırılçıplak bindiği tavuskuşu ile birlikte uçtuğu dünya bir adım ötedeydi, ama Honda’nın algısı kusurlu, bölünemeyecek kadar küçük parçalara ayrılmış bir engel oluşturduğu için, içine bir türlü girilemiyordu. Peki, bu engelden kurtulup durumu değiştirseydi ne olurdu acaba? Bu, Honda’nın Ying Çan’la paylaştığı dünyadan uzaklaşması, bir başka deyişle, ölmesi demekti.</p>
<p>Artık Honda’nın istediği son şeyin, gerçekten, gerçekten görmek istediği şeyin, yalnızca kendisinin bulunmadığı bir dünyada varolabileceği anlaşılıyordu. Bütün benliğiyle görmek istediği şeyi görebilmesi için, ölmesi gerekiyordu. Bu işe bir son vermenin tek yolunun, gözetleme eyleminden vazgeçmek olduğunu anlayan bir röntgenci gibi Honda’nın da ölmesi gerekiyordu.</p>
<p>Honda yaşamında ilk kez, algı yeteneği olan biri için intiharın ne kadar önemli olduğunu kavrıyordu.</p>
<p>Aşkı sezgilerine dayandığı, bir yandan da onlardan kaçmaya çalıştığı için, sezgilerini yadsımaya, Ying Çan’ı algısının ulaşamayacağı bir yere göndermeye kalkışır, algısı da buna direnirse, bu intihar olurdu. Honda’nın sezgilerle kirlenmiş bir dünyadan ayrılması ve Ying Çan’ı geride bırakması demekti.</p>
<p>Ancak, tam Honda’nın ayrılma anında Ying Çan pırıl pırıl parlayarak önüne dikilecekti; Honda hiçbir şeyden bu kadar emin değildi.</p>
<p>İçinde bulunduğu dünya, Honda’nın sezgilerinden yaratılmış bir dünyaydı, Ying Çan’ın burada bulunma nedeni de buydu. Yuişiki Okulunun ahlâk kurallarına göre bu, Honda’nın <i>alaya</i> bilinciyle yarattığı bir dünyaydı. Ama kendini bu öğretiye tam anlamıyla veremiyordu, çünkü sezgilerine bağımlıydı ve sezgilerin köklerinin, hiç pişmanlık duymadan, dünyayı bir anda yok eden, bir an sonra da yeniden yaratan sonsuz alaya bilinci olduğunu kabullenemiyordu.</p>
<p>Honda ölümü, daha çok bir oyun gibi görür, onun tatlılığıyla sarhoş olurdu. Sezgileriyle kışkırtılmış bir halde intihar ederken duyacağı o yüce sevinci, Ying Çan’ın o ışıltılı, esmer çıplaklığıyla göz alıcı bir ay gibi doğacağı ânı düşledi.</p>
<p>‘Tavuskuşunun ermesi’ denilen şey de bu değil miydi zaten? <i>Tavuskuşu Bilgelik Kralının Tanımlanmasına İlişkin Kurallar</i>’a göre, <i>sammaya-gyo</i>, ya da tanrısallığı temsil eden, onu her şeyden ayıran simge, Tavuskuşunun kuyruğundaki bir yarımayla gösterilmiş, onun üzerine de bir dolunay resmedilmişti. Tıpkı yarımayın giderek dolunaya dönüşmesi gibi, Kurallar da zamanla, baştan sona öğreniliyordu.</p>
<p>Honda’nın asıl istediği şey, Tavuskuşunun ermesi olabilirdi. Dünyadaki bütün aşklar tıpkı yarımay gibi eksikse, tavuskuşunun kuyruğundan yükselen dolunayı kim düşlemezdi?</p>
<br/>
<p>Çim biçme makinesinin sesi kesildi, uzaktan bir ses duyuldu: “Bu kadarı yeter mi?”</p>
<p>Tüneklerinde sıkıntıdan patlayan bir çift papağan gibi Honda’lar, sese doğru beceriksizce döndüler. Hâki renkli tulumuyla Matsudo karşılarındaydı; arkasındaki bulutlar Fuji’yi yarı yarıya örtmüştü bile.</p>
<p>“Eh, yeter herhalde. Ne dersin?” dedi Rié, kocasına alçak sesle.</p>
<p>“Galiba yeter. Yaşlı adamı daha fazla yormayalım,” diye yanıtladı Honda.</p>
<p>İki eliyle onayladığını belirten bir işaret yaptı; Matsudo anladı, ağırdan alarak makineyi geri götürdü. Hakoné’ye bakan kapının oradan bir motor sesi duyuldu; Tokyo’dan gelen, aşçıyı, üç garsonu ve bol miktarda yiyeceği taşıyan arabaydı.</p>       
    </body>
</html>
