<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">41</p>

<p>İki gün sonra, saat dörtte, yani kararlaştırılan saatte Honda Kaikan Otelinin salonundaydı. Niyeti Ying Çan’ı alıp otelin yazın açılmış olan, çatıdaki, üstü açık lokantasına götürmekti.</p>
<p>Salon, hiç kuşku uyandırmadan birini beklemek için çok uygun bir yerdi. Deri kaplı, rahat koltuklar aralarında boş yer kalacak biçimde yerleştirilmişti; yüzünü açık duran gazetesinin gerisine de gizleyebilirdi. İç ceplerinden birinde, uzunca bir süre bekledikten sonra ele geçirebildiği, elle sarılmış, üç tane Monte Cristo marka Havana purosu vardı. Üçünü de içip bitirmeden önce Ying Çan burada olurdu herhalde. Tam kendini bir koltuğa bırakmıştı ki, pencereler karardı; tek kaygısı, yağmurun çatıdaki yemeği engellemesiydi.</p>
<p>İşte elli yedi yaşında, zengin bir adam oturmuş, Taylandlı bir kızı bekliyordu. Gerçeği kavrayınca korkusundan sıyrılmıştı; artık sıradan, gündelik yaşantısına dönebileceğini hissediyordu. Honda bir limandı, bir gemi değil. Varoluşu tek doğal durumuna, yani Ying Çan’ı bekleme durumuna, yeniden kavuşmuştu.. Neredeyse bütün ruhunun aldığı biçim işte buydu.</p>
<p>En basit erkekçe zevklerin peşinde olmayan, varlıklı, yaşlıca bir adam. Can sıkıcı biriydi o; yeryüzünü can sıkıntısıyla değiştokuş etme kararını kolayca almıştı. Oysa yüzeyde alçakgönüllülüğün ete kemiğe bürünmüş biçimi, sınırsız, bomboş bir alanda gizlenmeyi seçmiş olan bir ruhtu o. Tarihe, çağlara, mucizelere ve devrime yaklaşımı da aynıydı. Tıpkı bir tuvaletteymiş gibi, kapalı bir uçurumda oturmuş, purosunu tüttürüyor ve bekliyordu. Bir karara varıp varmayacağı, karşısındakinin isteğine bağlıydı. Düşü yalnızca bu koşullarda ilk kez belirgin bir biçim alabilirdi. Sonra yalnızca bir gözetleme deliğinden bile olsa mutlak mutluluğun o belirsiz biçimini görmüştü. Ölümün onu bu koşullarda aşırı mutluluğa götürebilmesi olası mıydı? Öyleyse, ölüm Ying Çan olmalıydı.</p>
<p>Honda elindeki kaygı ya da umutsuzluk kartlarını oynamaya hazırdı. Bu umutlu bekleyiş süresi, sayısız kuşku sedefiyle bezenmiş, vernikli, siyah bir tahtaya benziyordu.</p>
<p>Bekleme salonuyla aynı katta olan, bir bodruma benzeyen Rossini Lokantasında akşam yemeği için hazırlık yapılıyor, gümüşlerin şıngırtısı buraya kadar geliyordu. Garsonların elindeki, henüz birbirinden ayrılmamış olan çatallarla bıçaklar gibi, duyguyla mantık da Honda’nın içinde birbirine karışmıştı; henüz bir plan (aklın kötülükçü eğilimi) yapılmamıştı - iradesi işe hala karışmamıştı. Yaşamının sonunda keyfettiği zevk, insanın iradesini tembelce bir yana bırakmasını gerektiriyordu. İradesinden vazgeçince, Honda’yı gençliğinden beri avucuna almış olan, tarihte yer almaya karşı duyduğu kararlılık da boşlukta gevşekçe sarkar olmuştu, tarih ise havada, bir yerlerde, tekbaşına asılıydı.</p>
<p>Bir sirkte çalışan trapezci kız, zaman dışı, karanlık saatlerin kör edici yüksekliğinden süzülüyor, tenine yapışmış tüniğinin beyaz eteği dalgalanıyor... Ying Çan.</p>
<p>Dışarıda hava kararmıştı. Honda’nın yanında oturan iki aile, bitmek bilmez selâmlaşmalarını sürdürüyordu; bu işlem o kadar uzun sürdü ki, Honda’nın içine fenalıklar geldi. Nişanlı oldukları belli, genç bir çift, iki ruh hastası gibi donmuşçasına suskundu. Camdan bakınca, caddenin kıyısına dizilmiş ağaçların dallarının kıpırdadığını görebiliyordu, ama anlaşılan yağmur henüz başlamamıştı. Gazetenin kenarına takılmış olan tahta çubuk Honda’ya inanılmayacak kadar uzun bir incik kemiği gibi göründü. Üç puroyu da içip bitirdi. Ying Çan görünmedi.</p>
<br/>
<p>Sonunda gönülsüz gönülsüz yemeğini yedi ve Yabancı Öğrenci Merkezine yollandı. Davranışı tam anlamıyla mantıksızdı.</p>
<p>Azabu’daki dört katlı, yalın binaya girdi. Girişteki holde, kısa kollu, geniş kareli gömlekler giymiş, esmer, çekik gözlü, iki-üç genç oturmuş, Uzakdoğu Asya’dan gelme, kötü basılmış dergileri okuyordu. Honda danışmaya gidip Ying Çan’ı sordu.</p>
<p>Memur hemen, “Dışarıda,” diye yanıtladı. Yanıt o kadar hızlıydı ki, doğru olamazdı. Honda birkaç soru daha sorunca, çekik gözlü gençler dönüp hep birlikte ona baktılar. Boğucu gece havası yüzünden kendini tropikal bir ülkedeki havalimanının bekleme salonundaymış gibi hissetti.</p>
<p>“Oda numarasını söyleyebilir misiniz?”</p>
<p>“Kurallara aykırı bu. Öğrencilerle yalnızca bekleme salonunda ve ancak onların rızasıyla görüşebilirsiniz.”</p>
<p>Honda vazgeçip oradan ayrılırken, delikanlılar da dergilerine döndüler. Bacak bacak üstüne atmışlardı, kahverengi dizleri diken gibi fırlaktı.</p>
<p>Honda bahçeyi özgürce araştırdı, ama kimseye rastlamadı. Üçüncü kattaki, ışıkları yanan odadan bir gitar sesi geldi; pencereler ardına kadar açıktı. Tiz sesli, sararmış bir asmaya benzeyen telleriyle bir Çin kemanından çıkıyora benzeyen, yüksek, ama yumuşak bir ses, bir ezgi söylüyordu. Bu hüzünlü sesi dinlerken, savaştan hemen önce Bangkok’ta geçirdiği o unutulmaz geceleri anımsadı.</p>
<p>Bir içeri girebilseydi, bütün odalara teker teker bakardı, çünkü Ying Çan’ın dışarıda olduğuna inanmıyordu. O, bu yağış mevsiminin nemli akşam karanlığının her yanındaydı. Yabancı öğrencilerin yetiştirdiği çiçeklerin hafif kokusunda, açık seçik görülen sarı kılıç çiçeklerinde, ya da Roger’ın uçuk eflatun renkteki, karanlığa karışmış bronz yapraklarında... Ying Çan’ın dört bir yanda uçuşan küçücük zerreleri giderek yekvücut olmuş, katılaşarak kızı meydana getirmişlerdi. Kızın varlığını, sivrisineklerin kanatlarından çıkan o hafif vızıltıda bile hissedebiliyordu.</p>
<p>Pencerelerin çoğu karanlıktı. Yalnızca üçüncü katın köşesindeki odada kıpırdayan dantel perdelerin arasından parlak bir ışık süzülüyordu. Honda gözlerini merakla o pencereye dikti. İçeride biri durmuş, aşağıya, bahçeye bakıyordu. Rüzgar perdeleri havalandırınca, Honda onu kısacık bir an görebildi. Üzerinde yalnızca bir külot olan Ying Çan’dı bu. Honda elinde olmaksızın pencereye doğru koştu ve kendini bir sokak lâmbasının altında buldu. Onu tanıyan Ying Çan donup kalmıştı sanki. Işık hemen söndürüldü, pencere kapatıldı.</p>
<p>Honda binanın köşesine yaslanıp uzun süre bekledi. Dakikalar ağır ağır geçiyor, şakakları zonkluyordu. Zaman, kan damlaları gibi akıyordu. Alev alev yanan yaşlı yanaklarını serinletmek için betonda büyümüş olan ince, mavi yosunlara bastırdı.</p>
<p>Bir süre sonra üçüncü kattaki camda yılan sesini andıran bir tıslama duyuldu. Pencere yavaşça açıldı, yumuşak ve beyaz bir şey Honda’nın ayaklarının dibine düştü. Eğilip aldı, buruşmuş beyaz kâğıdı açtı. İçinde, avucunu dolduracak büyüklükte bir pamuk parçası vardı. İyice sıkıştırılmış olmalıydı, çünkü açtıkça, canlı bir şeymişçesine kabardı. Honda kat kat pamuğu beceriksizce araladı. İçinde, altın <i>yakşa</i>’ların koruduğu zümrüt yüzük vardı.</p>
<p>Yeniden pencereye baktı, ama sıkıca kapatılmıştı, en küçük bir ışık sızmıyordu.</p>
<br/>
<p>Yabancı Öğrenci Merkezinden ayrılıp aklı başına gelince, Keiko’nun evine çok yakın bir yerde olduğunu ayrımsadı. Bir taksiye binebilirdi, ama sırtındaki, kalçasındaki ağrılara karşın yürüyerek kendini cezalandırmaya karar verdi. Kadın evde yoksa bile, önce onun kapısını çalmalıydı, doğruca kendi evine gitmesi olanaksızdı.</p>
<p>Genç olsaydı, bir yandan yürürken bir yandan da bağıra bağıra ağlardı. Genç olsaydı! Ama gençken hiç ağlamamıştı ki! O, gözyaşı dökerek zaman yitireceğine, başarıya ulaşmak için aklını kullanmayı ilke edinmiş, geleceği parlak bir gençti. Ne tatlı bir acı, ne coşkun bir umutsuzluk! Kendine böylesi bir duygusallığa kapılma iznini hiç vermemişti. Böyle davranarak, şimdiki coşkusunun olanca içtenliğini de silip atmıştı. Keşke ömrünün bir yılını tatlı bir duygusallıkla doldurabilseydi. Ama ne şimdi, ne de gençliğinde, yüzündeki maske herhangi bir duygunun içeri sızmasına izin vermişti. Elinden gelen tek şey, geçmişteki halinin ne kadar farklı olduğunu düşleyerek kendini kandırmaktı. Farklı mı? Bir Kiyoaki, ya da bir İsao olması kesinlikle olanaksızdı.</p>
<p>Düşgücü, gençken nasıl biri olduğuna ilişkin hayâller kurmasına izin veriyordu; kişiliği yıllardır her tehlikeli, duygusal dönemeçte korumuştu onu. Şu anda kendini kapıp koyvermemekte açıkça duraksamasının nedeni de herhalde gençliğinde duygularını yadsıyıp durmuş olmasından kaynaklanıyordu. Ne olursa olsun, yürürken yüksek yüksek sesle ağlaması olanaksızdı -ne gençken ne de şimdi. Herhangi birinin gözünde, Burberry yağmurluğu ve Borsalino şapkasıyla bu yaşlı beyefendi gece yürüyüşüne çıkmış, tuhaf ve yalnız biriydi.</p>
<p>Bütün duygulara ancak dolaylı bir biçimde yaklaşmasına yol açan o itici sıkılganlık sonunda Honda’yı öyle sakıngan biri haline getirmişti ki, artık sıkılganlığını bile dert etmesine gerek kalmamıştı. Utanmazca bile olsa herhangi bir dürtüye ya da arzusuna uyarak davranması artık olasıydı. Onun her hareketini izleyen biri yanılıp salt dürtüleriyle davranan bir insan olduğu sonucuna varabilirdi. Keiko’nun evine doğru yaptığı, her an boşalacak bir yağmurun tehdidi altındaki bu beklenmedik gece yolculuğu da aptalca dürtülerinden biriydi. Yürürken elini boğazına bastırmak ve göğüs cebinden saatini çıkartır gibi yüreğini söküp çıkartmak isteğiyle dolup taştı.</p>
<p>Keiko’nun bu saatte evde olması olanaksızdı, ama evdeydi işte.</p>
<p>Honda’yı hemen o görkemli salona aldılar. Düz arkalıklı, On Beşinci Louis stili koltuklar onu rahatlatmadı; bir an yorgunluktan bayılacakmış gibi oldu.</p>
<p>Kapılar, tıpkı geçen gün olduğu gibi yine aralıklı. Avizenin her şeyi bastıran parıltısı, salondaki gece yalnızlığını daha da artırıyordu. Camdan, bahçedeki korunun uzak bir köşesinde titreşen kent ışıklarını gördü, ama pencereye kadar gidip bakma gücünü kendinde bulamadı. İnsanın içini karartan, boğucu havaya katlanmak, parça parça olup tere karışmak daha iyiydi.</p>
<p>Girişteki hole inen mermer basamaklarda Keiko’nun ayak sesleri yankılandı. Kadının sırtında uzun kuyruklu, renkli bir giysi vardı. Salona girip kapıyı kapadı. Siyah saçları fırtınaya tutulmuşçasına dimdik, havada uçuşuyordu; tel tel kabarmıştı. Saçlar, hafif makyajlı yüzüne alışılmadık bir küçüklük, solgunluk vermişti. Koltukların arasından dolanarak yaklaştı, altın rengi bulutlu duvar resminin bulunduğu nişin önüne, Honda’nın karşısına oturdu. Aralarındaki sehpanın üzerinde bir şişe konyak duruyordu. Eteğinin altından, kurumuş tropikal meyvelerle süslü terlikleri görünüyordu. Ayak tırnaklarının kırmızı cilası, sırtındaki siyah giysinin iri amber çiçekleriyle aynı renkti. Ancak, bulutların önündeki başını çevreleyen gür, siyah saçları odadaki kasveti ölçülemeyecek kadar arttırıyordu.</p>
<p>“Lütfen kusuruma bakma. Saçlarımın deli gibi göründüğünün farkındayım. Beklenmedik ziyaretin saçlarımı bile şaşırttı. Az önce yıkamıştım, yarın hale yola sokacaktım. Siz erkeklerin bu tür dertleri yoktur. Peki, ama bir şey mi oldu? Solgun görünüyorsun.”</p>
<p>Honda olanları kısaca anlattı; bir savunma avukatı gibi konuştuğu için kendinden iğreniyordu. Böylesine can alıcı bir konuyu bile mantıklı, tümevarımsal bir biçimde tanımlamadan edememişti. Sözcüklerden yalnızca olayı bir sıraya dizmek için yararlanıyordu. Oysa sessiz, anlamsız imdat çığlıklarıyla kadına yalvarmak istemişti. Niyeti, en azından bu eve adım atıncaya kadar buydu.</p>
<p>“Bu öyküden çıkan sonuç, acele etmememiz gerektiği,” dedi Keiko. “Her şeyi bana bırakmanı söylemiştim. Artık ne yapılması gerektiğini ben de bilmiyorum, ya. Ama Ying Çan büyük, çok büyük bir kabalık yapmış. Acaba geldiği yerde, Güneyde böyle mi davranıyorlar; öte yandan, onun bu kararsız davranışlarından senin hoşlandığını biliyorum.” Konyak ikram ettikten sonra, “Benden istediğin nedir, peki?” diye sordu.</p>
<p>Canı sıkılmışa benzemiyordu; kendine özgü, hüzünlü bir coşku yansıtıyordu, o kadar.</p>
<p>Honda, yüzüğü serçe parmağına bir takıp bir çıkartıyordu. “Bunu Ying Çan’a geri vermeni ve kabul etmesi için ısrar etmeni istiyorum. Bu yüzüğün onun gövdesinden ayrılması, onunla geçmişim arasındaki ilişkinin sonsuza kadar kopartılması gibi geliyor bana.”</p>
<p>Keiko susuyordu. Honda, acaba bana mı kızdı, diye telâşlandı. Kadın konyak kadehini gözlerinin hizasına kadar kaldırmış, bir zamanlar hafif dalgacıklı olan sıvının sonunda yatışıp kadehin içbükey yüzeyinde kaymasını, yapışkan, saydam bulut desenleri oluşturmasını izliyordu. Kara saç yığınının altındaki iri gözleri neredeyse ürkütücüydü. Yüzündeki ciddi ifade, alaycı bir tebessümü bastırmaya çalışan biri için fazla doğaldı. Honda bu gözlerin, bir karıncanın ezilişini seyreden bir çocuğun gözlerine benzediğini düşündü. “İşte senden istediğim şey bu,” dedi yüreklendirircesine. “Hepsi bu.”</p>
<p>İnanılmayacak kadar saçma bir abartıyla kumar oynuyordu. Gülünç olanı yok saymak türünden, ahlâksal bir ilkesi vardı; öyleyse zevki nerede bulacaktı peki? Ying Çan’ı dünya denen bu çöplükten almış, ona sahip olmak için kıvranmasına karşın, şu âna kadar elini bile sürmemişti. Öylesine ahmaktı ki, şehvetini, yıldızlarla yörüngelerinin kesiştiği noktaya kadar tırmandırmaya çalışıyordu.</p>
<p>“Neden şu kızı unutmuyorsun,” dedi Keiko sonunda. “Daha geçen gün, Mimatsu’daki danslı bir çayda, pespâye bir öğrenciyle yanak yanağa dans ettiğini duydum.”</p>
<p>“Onu unutmak mı? Asla. Yapamam bunu. Onu rahat bırakmak, olgunlaşmasına izin vermek, demektir.”</p>
<p>“Olgunlaşmasını engelleme hakkını kendinde görüyorsun, yani? Peki, ya artık bakire olmasını istemediğin zamanki duygularından ne haber?”</p>
<p>“Bir gecede tamamen farklı bir kadına dönüşeceğini sanmıştım. Ama salak yeğenin her şeyi eline yüzüne bulaştırdı.”</p>
<p>“Gerçekten çok salak, değil mi?” dedi Keiko, kahkahalarla gülerek. Avizenin ışığında, kadehin gerisindeki uzun tırnaklarını inceledi. Kıpkırmızı cilalı tırnaklar, küçük, gizemli bir şafak gibi parlıyordu.</p>
<p>“Bak, güneş doğuyor,” dedi Keiko, kadehini göstererek. Sarhoştu.</p>
<p>“Acımasız bir gündoğumu,” diye mırıldandı Honda. Haksızlık ve mantıksızlık sisinin bu fazla aydınlık odayı büsbütün, göz gözü görmeyecek biçimde kaplamasını öyle çok isterdi ki.</p>
<p>“Ya isteğini geri çevirirsem?”</p>
<p>“Geleceğim tam anlamıyla kararır.”</p>
<p>“Amma abarttın!” Keiko kadehini sehpanın üzerine bıraktı, biraz düşündü. “Neden hep başkalarına yardım etmek zorunda kalıyorum,” gibisinden birşeyler mırıldandı. Sonra, şöyle dedi: “Sorunun kökenine inildiğinde, her seferinde çocukça bir şey olduğu ortaya çıkar. Bir erkek kafasına koydu mu, yanlış basılmış bir damga için, kalkıp bir Afrika seferine çıkabilir.”</p>
<p>“Galiba Ying Çan’a âşığım.”</p>
<p>“Aman Tanrım!” Keiko yüksek sesle güldü; bu işe aklı kesinlikle yatmamıştı.</p>
<p>Yeniden konuştuğunda, sesine keskin bir tını gelmişti. “Şimdi anlıyorum. Şu anda basit ve aptalca bir şey yapma gereksinimiyle kıvranıyorsun, öyle değil mi? Örneğin-” Eteğinin ucunu hafifçe kaldırdı. “Örneğin, ayaklarımı bile öpebilirsin. Ne dersin? Bu seni neşelendirir... âşık olmadığın bir kadının ayağını ellemek... Merak etme, daha yeni yıkandım, iyice keselendim. Korkma, canın yanmaz.”</p>
<p>“İsteğimin karşılığı buysa, hemen yerine getirmeye hazırım.”</p>
<p>“İyi ya, yap o halde. Böyle bir şeyi, bir kez olsun denemek iyi gelecektir sana... yani şu ünlü gururun açısından. Saygınlığın daha da artacaktır.”</p>
<p>Keiko’nun üstün durumda olmanın keyfiyle kendinden geçtiği belliydi. Gelip görkemli avizenin tam altında durdu ve iki eliyle gür saçlarını geriye attı; saçlarının uçları bir filin kulakları gibi dalgalanmıştı.</p>
<p>Honda güçbela gülümsemeye çalıştı. Çevresine bakındıktan sonra, ağır ağır eğildi. Kalçasındaki sancı öyle şiddetlenmişti ki, büyük bir çaba harcayarak halıya diz çökebildi. Yere uzandı, uzandığı yerden bakınca, Keiko’nun terlikleri, düzgün, hafif kaslı ayaklarını koruyan dinsel eşyalara benziyordu. Kırmızı tırnakların üzerinde kahverengi, bej, mor, beyaz, kurumuş meyve salkımları asılıydı. Honda tam uzanırken ayaklar ustalıkla geri çekiliverdi. Keiko çiçekli eteği kaldırdı; başını eteğin altına sokmadığı sürece ayaklara erişmesi olanaksızdı. Başını sokunca, burnuna kadının parfümünün o ılık, hafif kokusu doldu. Kendini ansızın bilinmedik bir ülkede bulmuştu. Keiko’nun ayağını öptükten sonra başını kaldırınca, çiçek desenlerinin arasından kıpkırmızı bir ışığın süzüldüğünü, bir çift soluk damarlı, güzel, beyaz sütunun tam önünde dikildiğini gördü. Uzaklardaki gökyüzünde darmadağınık, siyah ışınlar gönderen küçük, kara bir güneş asılıydı.</p>
<p>Honda başını salladı, güçlükle doğruldu.</p>
<p>“Tamam, ben payıma düşeni yaptım.”</p>
<p>“Ben de kendi payıma düşeni yapacağım,” dedi Keiko. Yüzüğü yaşına yakışan, ağırbaşlı bir gülümsemeyle aldı.</p>        
    </body>
</html>
