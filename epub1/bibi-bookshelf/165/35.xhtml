<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">35</p>


<p>Honda Keiko’dan, kendisi için bir kutu puro almasını rica etmişti. Puroları almak için Keiko ile buluşacaktı; kadına Katsumi’yi de görmek istediğini bildirdi. Katsumi arabayla gelip Honda’yı işyerinden aldı. Bir ilkyaz öğleden sonrasıydı; güneş yakıyordu.</p>
<p>Gerçek Havana purosu bulmak olanaksızdı, ama PX Mağazasında Florida’dan gelme tütün bulunabiliyordu. Keiko alışverişini, eskiden Matsuya Mağazası olan şimdiki PX’ten yaptığı için, Katsumi orada buluşacaklarını söyledi.</p>
<p>Honda elbette PX’e giremezdi. Katsumi’ye arabayı ön tarafta durdurmasını söyledi. Oturup çıkış kapısını gözlemeye başladılar. PX’in beyaz perdeli pencerelerinin önünde pek çok karikatürcü dolanıyor, dışarıya çıkan Amerikalı askerleri avlamaya çalışıyordu. Kore’den döndükleri belli olan genç askerler biraz direndikten sonra, karikatürlerini yaptırmaya razı oluyorlardı. Aralarında, kot pantolon giymiş, büyük olasılıkla alışverişe çıkmış, genç bir kız da vardı; resmi yapılırken pencerelerden birinin pirinç pervazına oturmuştu.</p>
<p>Arabada vakit öldürenler için ilginç bir sahneydi bu. Ciddi yüzlü, oldukça deneyimli görünen Amerikan askerleri bunca izleyicinin önünde durup poz vermekten hiç çekinmiyorlardı. Kimin müşteri olduğunu söylemek güçtü. Çevrelerini saran izleyicilerden bıkıp geri çekilen oldu mu, hemen yerini bir başkası alıyordu. Uzun boylu Amerikalıların pembe yüzleri, bekleşen kalabalığın üstünde heykel başları gibi yükseliyordu.</p>
<p>Honda bacaklarını hareket ettirmek için arabadan inerken, “Gecikti,” dedi Katsumi’ye.</p>
<p>Amerikalı kıza bakmak için kalabalığa katıldı. Pek güzel sayılmazdı; bacaklarını sallıyordu. Sırtındaki kısa kollu, kareli gömlek erkek gömleğine benziyordu. Binaların arasından süzülen ışık demeti, çilli boynunu enlemesine kesiyor, ciklet çiğnerken oynayan çenesiyle birlikte bir inip bir kalkıyordu. Soğuk ya da kibirli bir havası yoktu. Doğal duruşu meraklı bakışlardan hiç etkilenmemiş, zorla açılmışa benzeyen kıpırtısız gözleri boşluğa dikilmişti.</p>
<p>Sanki havaya bakarmış gibi insanlara bakıyordu; tam Honda’nın aradığı türden biriydi. Bunu ayrımsayınca içinde ansızın bir ilgi dalgası kabardı; tıpkı alev alan saçların kıvrılıveren uçları gibi. O sırada, yanında duran adam konuştu. Bir süredir Honda’yı süzüyordu. “Sizinle daha önce tanışmıştık, öyle değil mi?”</p>
<p>Kısa boylu, kemirgen bir hayvana benzeyen, kılıksız bir adamdı. Saçları tam şakaklarında dümdüz kesilmişti; hiçbir yerde durmayan gözlerinde uğursuz bir yaltaklanma parlıyordu. Honda hemen huzursuz oldu.</p>
<p>“Kimsiniz? Özür dilerim, ama çıkartamadım,” dedi soğukça.</p>
<p>“Anımsamıyor musunuz? Parktaki ağaçların altında çiftleri dikizliyorduk,” diye fısıldadı adam, Honda’nın kulağına uzanarak.</p>
<p>Honda ne kadar çabaladıysa da, renginin sararmasını engelleyemedi.</p>
<p>“Ne demek istiyorsunuz?” diye sordu, buz gibi bir sesle. “Beni başka birisiyle karıştırdınız.” Küçük adamın yüzünde acı bir alaycılık belirdi. Honda bu alaycılığın, kocaman binaları yerle bir edebilecek güçteki yeraltı çatlaklarına benzediğini bilirdi. Adamın elinde geçerli bir kanıt yoktu. Üstelik Honda’nın üzerine titremesi gereken bir saygınlığı da kalmamıştı. Toplumsal konumunun artık ortadan kalktığını, bu alaycı ifadeden daha iyi hiçbir şey anlatamazdı.</p>
<p>Omzuyla adamı yana itti, PX’in girişine doğru yürüdü. Neyse ki tam o anda Keiko göründü.</p>
<p>Mor bir elbise giymiş, göğüslerini dikmişti; arkasındaki Amerikalı asker kucağındaki dağ gibi yığılmış paketlerin ardından güçlükle seçilebiliyordu. Honda, herhalde sevgilisi Jack’tir, diye düşündü; ama değildi.</p>
<p>Keiko kaldırımın kıyısında durup Honda ile askeri tanıştırdı; “Adını bilmiyorum, ama paketlerimi arabaya kadar taşımayı önerdi. Ne kadar incelikli bir davranış, öyle değil mi?” dedi.</p>
<p>Honda’nın Amerikalı bir askerle konuştuğunu gören ufak tefek adam hemen sıvışmıştı.</p>
<p>Keiko’nun göğsünde kocaman, pırıltılı, Liyâkat Nişanına benzeyen, altın bir iğne parlıyordu. Doğruca Katsumi’nin kızgın güneşin altında, saygıyla beklediği yere doğru yürüdü. Katsumi arabanın kapısını açıp şakacı bir tavırla eğildi.</p>
<p>Asker paketleri teker teker Katsumi’ye verince oğlan paketlerin ağırlığı altında sendeledi.</p>
<p>Görmeye değer bir sahneydi. Mağazanın önündeki kalabalık karikatürcüleri unutmuş, ağızları bir karış açık onları izliyordu.</p>
<p>Araba hareket edince Keiko o kibar askere el salladı, asker de karşılık verdi. Kalabalıktan birkaç kişi de öyle.</p>
<p>“Bu ne ilgi böyle!” dedi Honda biraz zevzekçe; az önceki sarsıcı olayın etkisinden ne kadar çabuk sıyrıldığını kendi kendine kanıtlamak için.</p>
<p>Keiko kendinden hoşnut, güldü. “Kibarlık her yerde bulunabilir.” Çabucak Çin tarzı, işlemeli bir mendil çıkartıp bir Batılı gibi gürültüyle sümkürdü. Burnu bu işlemi zarar görmeden atlatmıştı. Her zamanki gibi kalkık ve görkemliydi.</p>
<p>“Geceleri çıplak yattığın için üşüttün işte,” dedi arabayı kullanan Katsumi.</p>
<p>“Bu ne kabalık! Sanki beni görmüşsün gibi... Bu arada, nereye gidiyoruz?”</p>
<p>Honda, küçük adama tekrar rastlamaktan korktuğu için Ginza Alanını dolanmak istemiyordu.</p>
<p>“Hadi şu yeni... neydi adı? ...hani Hibiya’nın köşesindeki yere gidelim...” dedi, anımsayamadığı için sinirlenerek.</p>
<p>Katsumi, “Nikkatsu Oteli mi?’’ diye sordu. Az sonra ırmağın çürük hardal rengi sularını, kalabalığın arasından bir görüp bir yitirerek Sukiya Köprüsünden geçtiler.</p>
<br/>
<p>Keiko son derece kibar, üstelik akıllı bir kadındı, ama incelikten yoksun olduğu da açıktı. Herhangi bir konuda -müzik, edebiyat, sanat, hatta felsefe- parfümünden ya da kolyesinden söz edermişçesine, aynı aşırı kadınsı, haz düşkünü bir coşkuyla söz ederdi. Aslında sanat ya da felsefeden söz etmesi, geniş kültürüyle gösteriş yapma isteğinden kaynaklanmıyordu; bilgi birikimi pek de iyi dengelenmiş sayılmazdı, ama bazı alanlarda gerçekten çok bilgiliydi.</p>
<p>Honda’nın anımsadığına göre on dokuzuncu yüzyıl sonlarıyla yirminci yüzyıl başlarında, üst sınıfa mensup kadınlar ya kibirli, üstünlük taslayan, iffetli, ya da arsız, hoppa tiplerdi. Bu yüzden Keiko’nun çok yönlülüğü şaşırtıyordu onu. Öte yandan, kocası olan adamın neler çektiğini de kestirebiliyordu. Kadın acımasız biri değildi, ama bazı küçük şeylere bakılırsa, hoşgörüsüz bir titizliği olduğu anlaşılıyordu.</p>
<p>Bir tür savunma olabilir miydi bu? Peki, ama neden? Silâha gereksinim duymayacak bir biçimde yetiştirildiği kesindi. Dünyayla savaşması hiç gerekmemişti ki. Tam tersine, dünya ona her zaman saygı göstermişti; insan onda, yetki alanının içinde yıkıcı olabilen, bir tür arılık hissediyordu.</p>
<p>Keiko doğuştan, sevgiyle iyilik arasındaki farkı ayırmaktan acizdi; iyilik yaptığı biri onun kendisini sevdiğini sanabilirdi.</p>
<p>Şu andaki hali de bu genellemeye pekâlâ uyuyordu. Yeni bir futbol sahasını andıran otel salonuna bakan asma katta, önünde bir kadeh likör, talimatlarını sıralamaya girişmişti. Honda çok bunalmıştı. Kendini, Ying Çan adındaki bir kümes hayvanının nasıl pişirileceğinin anlatıldığı, bir Fransız yemek kursundaki dersi dinliyormuş gibi hissetti.</p>
<p>“O günden sonra onu iki kez gördün. Nasıl gitti? Sence ne kadar ileri gidebilirsin?” diye sordu Katsumi’ye. Sonra büyük bir puro kutusu çıkartıp Honda’nın kucağına bıraktı; puroları yeni anımsamış gibiydi.</p>
<p>“Evet, nasıl gitti? Bana kalırsa tam vaktidir.”</p>
<p>Honda kutunun üzerindeki deseni parmaklarıyla okşadı. Bu ona, küçük bir Avrupa ülkesinin kâğıt parasını çağrıştırmıştı: Altın köşeler, pembe şeritler, yeşil zemin üzerine kabarık, yaldızlı harfler. Puronun kokusunu hayâlinde canlandırdı; epeydir puro içmemişti. Bir yandan da Katsumi’nin sözlerini, nefretle dinliyordu. Ama bu iğrençliğin tadını, birşeyler lânetleniyormuşçasına çıkardığını ayrımsayınca, şaşırdı.</p>
<p>“Kızı öpmeyi başardın mı bari?” diye sordu Keiko.</p>
<p>“Evet, bir kez.”</p>
<p>“Nasıldı peki?”</p>
<p>“Nasıl mı?.. Onu, Yabancı Öğrenci Merkezine götürdüğüm zaman, kapının az gerisinde öptüm.”</p>
<p>“Öyle mi? Peki nasıldı?”</p>
<p>“ Oldukça heyecanlanmışa benziyordu. Belki de ilk öpüşmesiydi.”</p>
<p>“Sen işi o kadarla bırakacak bir adam değilsin. Daha ileriye gidemedin mi?”</p>
<p>“Ama o özel biri. Bir prenses.”</p>
<p>Keiko Honda’ya döndü. “En iyisi kızı alıp Gotemba’ya götürmen. Neden bir ziyafet verdiğini söyleyip geceyi orada geçirmeye çağırmıyorsun? Ne kadar uzun kalırsa o kadar iyi. Seni kolayca geri çeviremez, çünkü bazı gecelerini dışarıda geçirdiğini biliyorsun; üstelik geçen sefer seni bekleterek yaptığı hatayı onarmak zorunda. Katsumi ile baş başa kalırsa, hemen savunmaya geçebilir, bu yüzden senin de onlarla gitmen gerek. Arabayı Katsumi kullanır. Kıza benim Gotemba’da beklediğimi söylersin. Elbette yalan, ama benim için sakıncası yok... Villaya varınca, kimseleri göremediği için şaşıracaktır. Yine de yabancı bir prenses kaçmayı göze alamaz; bundan sonrası Katsumi’ye kalıyor. Kızı o gece yeğenimin ellerine bırak ve <i>canard â l’orange</i>’ın<a href="dipnot.xhtml#Footnote0024" id="Feedback0024"><sup class="dipnot_sayi">[24]</sup></a> pişmesini bekle.”</p>
       
    </body>
</html>
