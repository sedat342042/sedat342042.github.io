<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">17</p>
<p>Öte yandan, Tayland’ın Teravada Budizmi, özgün Pali metinlerinin özünü büyük ölçüde koruyan Güney Budist Kitaplarındaki <i>saf jataka</i>, ya da ‘doğum öyküleri’ kuramlarına dayanmaktaydı.</p>
<p>Daha önceki yaşamlarında bir <i>bodisattva</i><a href="dipnot.xhtml#Footnote0018" id="Feedback0018"><sup class="dipnot_sayi">[18]</sup></a> olarak hiçbir günah işlememiş olan Şakyamuni’nin bir fare ya da altın bir kuğu biçiminde doğması bile garip karşılanmıyordu.</p>
<p>Tayland’da geçerli olan güneyli öğretiler, Japonya’da on dokuzuncu yüzyılın sonlarına kadar bilinmiyordu. Bunlar, Buda’nın ölümünden sonraki birinci ile ikinci yüzyıllar arasında, genellikle On Sekiz Teravada Mezhebi denilen pek çok okula bölündüler; İ.Ö. üçüncü yüzyılda Mahinda tarafından Kral Aşoka’nın yönetimindeki Seylan’a getirilen öğretiler Burma, Tayland ve Kamboçya’da hâlâ geçerliliğini korumaktadırlar.</p>
<p>Teravada Kitaplarının Pali’de yazılı olan <i>vinaya</i>, ya da ‘yasalar’ bölümündeki ayrıntılı hükümleri halâ Siyamlı müritlerin günlük yaşamını düzenlemekte. Keşişler iki yüz elli, rahibeler ise üç yüz elli hükme uymak zorundalar.</p>
<p>Honda, <i>samsara</i> ve ruh göçünün Tayland’daki algılanış biçimini, bunun dış dünyanın varlığını iç kavrayışa bağlayan Yuişiki kuramından nasıl ayrıldığını, ne tür özelliklere sahip olduğunu öğrenmek için sabırsızlanıyordu. Küçük Prensesin inancı ne olursa olsun, Bangkok’un her köşesinde rastladığı, safran rengi giysilere bürünmüş olan keşişlerin, <i>samsara</i>’nın hangi savlarına inandıklarını bilmek istiyordu. Doymak bilmez bir açlıkta okudu.</p>
<p>Böylece, On Sekiz Teravada Mezhebinin, Kral Milinda ile konuşan yaşlı Nagasena’nın bağlı olduğu Abidarma Okulundan kaynaklandığını öğrendi. <i>Kral Milinda’nın Soruları</i>’nın yaygınlaşması üzerine, bazı okullar bu çalışmanın kuzey-batı Hindistan’da, o sıralar Yunan kolonilerinin bulunduğu yerde derlendiğini, daha sonra da doğuya doğru yayılarak Pali’ye uyarlandığı Magada bölgesine ulaştığını öne sürdüler. Sonunda, bazı niteliklerin eklenmesiyle Seylan’a ulaştı, oradan Burma ve Tayland’a geçerek Tayland Mezhebinin <i>Milinda panda</i>’sı oldu.</p>
<p>Bu yüzden, <i>samsara</i>’nın Tayland’daki yorumunun, Nagasena’nın savunduğu şeyle aşağı yukarı aynı şey olduğu varsayılabilir. Bu mezhebin temel ilkesi <i>samsara</i>’ya yol açan yazgıcı öz’ün düşünce ya da irade olduğudur. Bu, <i>Agamas</i> ile de uyuşur; ayrıca ilk Budist düşünceye çok yakındır. Bu mezhebin müritleri, dış dünyada insanı yönlendiren ne iyi ne de kötünün bulunduğunu savunurlar. İnsanı iyi ya da kötü yapan şey, salt zihninin bir ürünü, düşünceleri, ya da iradesidir.</p>
<p>Buraya kadar iyi. Ancak, Abidarma Okulu ‘benliksizlik’ ya da <i>anatman</i> kavramını açıklarken, bütün maddi dünyanın <i>avyakrita</i>, yani iyi ya da kötü diye tanımlanamayacağı, niteliksiz olduğu gerçeğinden yola çıkıyordu. Örneğin, bir taşıt aracını ele alalım. Bu araç tam anlamıyla basit malzemelerden oluşmasına karşın, eğer sürücüsü bir insana çarpıp kaçarsa, bir suç aletine dönüşebilir. Bunun gibi zihinle irade de günaha ve <i>karma</i>’ya neden olduğu için, insan esas itibarıyla <i>anatman</i>, yani ‘benliksiz’dir. Ancak düşünce, beden denilen taşıtta yolculuk eder ve alınyazısını oluşturan altı neden yoluyla <i>samsara</i>’yı ve yeniden doğuşu üretir. Bu altı neden şunlardır: Tutku, öfke, yanlış düşünceler, tutkusuzluk, öfkesizlik ve doğru düşünceler. <i>Samsara</i>’nın nedeni düşüncedir, ama o, başkasına göçen bir beden değildir. Bu bedenin ne olabileceği açıklanmıyordu. Bundan sonrası, yalnızca bu dünyanın devamıydı; bir insanın son gecesinde yanan mumun titrek ışığı, bundan sonraki yaşamının ilk ışığıydı.</p>
<p>Honda, Taylandlı küçük Prensesin aklından geçenleri daha iyi anlamaya başlamıştı.</p>
<p>Her yağış mevsiminde Bangkok’un ırmakları taşar, yolla ırmak, ırmakla çeltik tarlaları arasındaki sınır bir anda yok olur. Yollar akarsu, ırmaklarsa bulvar olup çıkar. Henüz çocuk bile olsa, düşler selinin gerçeği kaplaması, geçmişle geleceği ayıran bentleri aşıp bu dünyayı sarması Prenses için hiç de alışılmadık bir olay değildi. Pirinç filizlerinin yeşil uçları suların altındaki tarladan yukarıya uzanıyor, tarla ile ırmağın suları aynı güneşin altında yıkanıyor, her ikisi de aynı bulut kümelerini yansıtıyordu.</p>
<p>Benzer biçimde, geçmişle geleceğin seli de Prenses Ayışığı’nın bilinçaltında karışmış olabilirdi; bu dünyanın soyutlanmış görüngüleri ise, yağmurdan sonra ayışığını apaçık yansıtan, engin suyun üzerine serpiştirilmiş olan adalar gibi, inanılması en güç olanıydı belki de. Setler yıkılmış, sınırlar ortadan kalkmıştı. Geçmiş, özgürce konuşmaya başlamıştı.</p>
        
    </body>
</html>
