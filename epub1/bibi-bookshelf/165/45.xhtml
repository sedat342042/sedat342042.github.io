<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">45</p>

<p>1967’de Honda, Tokyo’daki Amerikan Elçiliğinde verilen bir akşam yemeğine çağrıldı. Orada, Bangkok’taki Amerikan Kültür Merkezinin başkanı olan adamla tanıştı. Adamın, otuzun üzerinde gösteren karısı Taylandlıydı, herkes onun bir Prenses olduğunu söylüyordu. Honda onun Ying Çan olduğundan emindi.</p>
<p>Ying Çan, Gotemba’daki yangından kısa bir süre sonra, 1952 yılında ülkesine dönmüştü, Honda o günden beri ondan hiç haber alamamıştı. Bir an, kızın on beş yıl sonra, bir Amerikalının eşi olarak, hiç beklenmedik bir biçimde Tokyo’ya döndüğüne inandı. Olanaksız değildi bu; üstelik Ying Çan’ın tanıştırılırken Honda’yı hiç tanımıyormuş gibi yapması, tam ona göre bir davranıştı.</p>
<p>Yemek sırasında sık sık kadına baktı, ama o tek sözcük olsun Japonca konuşmamakta direniyordu. İngilizceyi, ülkeye yerleşmiş olan Amerikalılara özgü bir aksanla konuşuyordu. Aklı fikri Ying Çan’da olan Honda, yanında oturan kadının sorularına ilgisiz yanıtlar verip duruyordu.</p>
<p>Yemekten sonra başka bir salona geçilmiş, konuklara likör ikram edilmişti. Honda, Tayland ipeğinden, gül pembesi bir elbise giymiş olan kadına yaklaştı; ilk kez onunla baş başa kalabilmişti.</p>
<p>Kadına, Ying Çan’ı tanıyıp tanımadığını sordu.</p>
<p>“Elbette tanıyorum! Benim ikiz kardeşimdi. Ama öldü,” dedi, canlı bir sesle. İngilizce konuşuyorlardı. Honda hemen, nasıl ve ne zaman öldüğünü sordu.</p>
<p>Ying Çan Japonya’daki eğitimini tamamlayıp ülkesine dönünce, kızın bu yolculuktan fazla bir şey kazanamadığını anlayan babası onu eğitimini sürdürmesi için Amerika’ya göndermeye çalışmıştı. Ama Ying Çan bunu kabul etmemiş ve Bangkok’taki çiçeklerle çevrili evinde yaşamayı yeğlemişti. Yirmi yaşındayken, bir bahar günü ansızın ölüvermişti.</p>
<p>Nedimesinin anlattığına göre, Ying Çan bahçede yalnızmış; dumanlı, kızıl çiçekleri olan bir ağacın altında duruyormuş. Çevrede kimseler yokmuş, ama nedimenin kulağına gülüşme sesleri gelmiş. Onun kendi kendine gülmesini nedime çok yadırgamış. Güneşli, mavi göğe yükselen duru, masum kahkahalar. Kahkahalar azalmış, bir anda tiz çığlıklara dönüşmüş. Nedime koşarak gidip bakınca, baldırı bir yılan tarafından sokulmuş olan Ying Çan’ın yerde yattığını görmüş.</p>
<p>Doktor gelinceye kadar, bir saat geçmiş. Bu arada kızın kasları gevşemiş, kız gövdesinin denetimini yitirmiş. Uykusu gelmiş; her şeyi çift görmekten yakınıyormuş. Bel kemiğine inme inmiş, ağzından salyalar akmaya başlamış. Nabzı hızlanırken soluğu zayıflamış, nabız giderek düzensizleşmiş. Bedeni son bir kez kasılmış ve kız doktorun yetişmesine kalmadan ölmüş.</p> 
<p class="ortali">* * *</p>      
    </body>
</html>
