<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">27</p>
<p>Geceyarısı olmuştu. Honda ikinci kattaki çalışma odasının camından gökyüzünde yana doğru kayan, küçük, hayalet gibi ayı seyrediyordu. Prenses Ayışığı görünmemişti. Onun yerine ay gelmişti.</p>
<p>Eğlenti geceyarısına doğru bitmişti, geriye bir tek, geceyi burada geçirecek olanlar kalmıştı. Sonra teker teker kendilerine ayrılan yatak odalarına çekildiler. Üst kattaki iki konuk odasından sonra asıl yatak odası ile birleşen, çalışma odası geliyordu. Rié konukları uğurlar uğurlamaz, yorgunluğa yenilmiş, şiş parmaklarının uçlarına kadar güçsüz düşmüştü. Kocasına iyi geceler diledikten sonra yatak odasına çekildi. Karısının parmakları, çalışma odasında tekbaşına oturan Honda’nın gözlerinin önünden gitmiyordu; öyle şişmişti ki, donuk donuk parlıyorlardı. Rié parmaklarını, zafer kazanmış bir edayla göstermişti.</p>
<p>İçine giderek yayılan kötülük dışına vurmuş, derisini şişirmiş, ellerinin biçimini bozmuş, onlara Honda’nın gözünün önünden uzun zaman gitmeyen, tuhaf bir şişkinlik, adeta çocuksu bir tombulluk vermişti. Honda, evin onuruna yatak odasında özel bir kutlama yapmayı önermiş, ama karısı geri çevirmişti. Önerisi geri çevrilmeseydi ne olurdu acaba? Kibarlık ve acımadan oluşan o mide bulandırıcı yağ tabakasının altında, harap olmuş birşeylerin aktığı kesindi.</p>
<p>Honda, tertemiz bir yazı masasının bulunduğu, pencereleri özellikle geniş tutulmuş, Batı tipindeki çalışma odasını gözden geçirdi. Gerçekten sıkı çalıştığı zamanlar oda hiç de böyle görünmezdi. O zamanlar burada, tıpkı yaşamın kendisi gibi, düzeltilmesi olanaksız bir karmaşa hüküm sürer, oda bir tavuk kümesi gibi kokardı.</p>
<p>Şimdi, tekparça <i>zelkova</i> ağacından yapılmış, gösterişli masanın üzerinde, Fas derisinden, İngiliz tarzı bir yazı takımı duruyordu. Kalemliğin içinde uçları düzgünce açılmış, hepsi aynı boyda, bir sürü kurşunkalem vardı; mektup kâğıtlarının üzerindeki kabartmalar, asker öğrencilerin yakasındaki nişanlar gibi dipdiri parlıyordu. Babasından kalan, timsah biçimindeki bronz kâğıt ağırlığı ile bambudan örülmüş, içi boş mektup kutusu da masanın üzerindeydi.</p>
<p>Honda sık sık ayağa kalkıyor, perdeleri hâlâ açık duran pencerenin yanına gidip eliyle camı siliyordu; parıltısı camdan odaya süzülen ay, odanın sıcaklığı yüzünden buğulu ve çarpık görünüyordu. Ayın duru kalmasını sağlayamadığı sürece, yüreğine dolan boşluğun ve bezginliğin giderek genişleyeceğinden, bu kapkara karmaşanın sonunda cinsel isteğe dönüşeceğinden emindi. Yaşam yolculuğunun sonunda onu bekleyen şeyin, tastamam böyle bir manzara olduğunu keşfetmek Honda’yı şaşırtmıştı. Köpeğin dokunaklı uluyuşu yeniden duyuldu; kırılgan serviler rüzgârda hışırdadı.</p>
<p>Karısının uyumak için yandaki odaya çekilmesinin üzerinden epeyce zaman geçmişti. Honda çalışma odasının ışığını söndürdü, konuk odası ile bu oda arasındaki duvarı kaplayan kitaplığa doğru gitti. Sessizce birkaç Batılı kitabı alıp yere yığdı. Şu anda tam anlamıyla, ‘nesnellik hastalığı’ diye nitelediği şeyin pençesindeydi. Ona teslim olduğu anda, şu âna kadar kendi safında bulunan bütün toplumu karşısına almak zorunda kalacaktı.</p>
<p>Peki, ama neden? diye düşündü. Bu da, yıllarca yargıç kürsüsünden ya da avukat koltuğundan yansızcasına gözlemlediği, insana özgü davranışlardan biriydi. Elverişli bir noktadan izlemek son derece yasalken, şimdiki gibi gizlice bakması neden suç oluyordu? Açıkça gözlemlemesi bütün toplumun onayını alırken, şu andaki gibi gizlice izlemesi kınamalara, ayıplamalara hedef oluyordu. Eğer bu bir suçsa, nedeni herhalde Honda’nın bundan büyük zevk almasıydı. Ancak bir yargıç olarak deneyimleri ona, zevkin ancak duru bir zihinde, kişisel isteklerden arınmış bir halde bulunabileceğini öğretmişti. Bu soylu bir zevkse, nedeni onu tadarken nabız atışlarının hızlanması olabilir miydi, yoksa suçluluğun özü, yüreğin çarpıntısında mı yatıyordu? Bir insanın bu en içten tepkisi, zevk karşısındaki bu yürek çarpıntısı -yasayı çiğnemenin en önemli unsuru bu muydu acaba?</p>
<p>Bunların hepsi de safsataydı. Honda kitapları raftan alırken, yüreğinde, bir delikanlının hissettiğine benzeyen bir çarpıntı hissediyordu; varlığının toplum karşısında ne kadar güçsüz ve incinebilir olduğu olanca çıplaklığıyla yüzüne vurulmuştu. Yalnız ve çaresizdi. Onu bir yapı iskelesinin üzerinde tutar gibi yüksekte tutan güçler artık yok olmuştu. Bir kum saatinden ağır ağır akan kum gibi, karşı konulamaz, sonsuz iniş başlamıştı. Bu durumda hukuk da toplum da birer düşman kesiliyordu. Biraz daha cesareti olsaydı, burası da çalışma odası değil de taze çimenin yeşerdiği bir park köşesi, ya da evlerin ışıklarıyla beneklenmiş, karanlık bir sokak olsaydı, işte o zaman gerçekten de suçluların en adisi Honda olurdu. İnsanlar alay ederdi: “Yargıçtı, avukat oldu, avukatsa şimdi bir suçlu olup çıktı!” Bütün yaşamı boyunca mahkemelerden kurtulamayan biri olduğunu söylerlerdi.</p>
<p>Kitaplar çekilince duvarda küçük bir delik göründü. Tozlu, karanlık nokta tam Honda’nın gözüne uyacak genişlikteydi. Tozlu koku, çocukluğuna özgü gizli zevklerin o cılız, kırmızı alevini tutuşturmuş, yüreğini yoğun gençlik anılarıyla doldurmuştu. Duvardaki koyu mavi, kadife kumaşın tuvaleti çağrıştıran kokusunu anımsadı. Bir sözlükte keşfettiği o ilk açık saçık sözcük. Gençliğin o hüzünlü, pis kokuları. Heyecanla çarpan yüreğinde, Kiyoaki’yi son felakete sürükleyen o soylu tutkunun soluk bir karikatürü vardı. Hissettiği şey her neyse, on dokuz yaşındaki Kiyoaki ile elli yedi yaşındaki Honda’yı birleştiren karanlık bir geçitti. Gözlerini yumunca, karanlık kitaplıktan bir görüntü sıçrayıp ortaya çıkıverdi: Sivrisinek sürüsü gibi uçuşan, kırmızı et parçaları.</p>
<p>Çalışma odasının yanındaki konuk odasında Makiko ile Bayan Tsubakihara kalıyorlardı. Ondan sonraki oda İmanişi’ye ayrılmıştı. Honda bu iki odanın arasında bir iletişim kurulduğundan emindi; kapıların gizlice açılıp kapandığını duymuş, sonra da kulağına alçak sesli konuşmalar, suyun yüzeyindeki serpintilere benzeyen fısıltılar gelmişti. Sesler kesilmiş, sonra yeniden başlamıştı. Gecenin derinliğine inen yokuşta birşeyler çökeliyordu; sanki bir boya kutusu devrilmiş, eğimli bir döşemede yuvarlanıyordu.</p>
<p>Nelerin olup bittiğini kestirebiliyordu. Ama gördüğü şeyler, düşlediklerini kat kat aştı.</p>
<p>Yandaki konuk odasında, gizli deliğin bulunduğu duvara paralel iki yatak vardı. Deliğin hemen altındaki yatak Honda’nın görüş alanının dışındaydı, ama ötekini açık seçik görebiliyordu. Gece lambasının yanmasına karşın, yatak gölgeliydi.</p>
<p>Honda soluk ışıkta bir çift açılmış gözün kendisine baktığını görünce irkildi. Gözler Makiko’ya aitti.</p>
<p>Beyaz bir gece kimonosu giymiş olan Makiko karşıdaki yatakta oturuyordu. Geceliğinin yakası sımsıkı kapalıydı, gümüşsü saçları yandan gelen ışıkta donuk donuk parlıyordu. Yüzündeki makyajı silmişti; cildi eski günlerdeki beyazlığını koruyordu. Hâlâ saydam ve gergindi. Yaşını gösteren tek şey, tombul etleri sarkmış olan omuzlarıydı; bunun dışında varlığının hiçbir şeyden etkilenmeyeceğine duyduğu o sarsılmaz güven, soluk alırken düzenli bir biçimde inip kalkan göğsünde bile belirgindi. Sanki gecenin özü beyazlara bürünmüş, orada oturuyordu. Honda kendini, bir gece ayışığında Fuji Dağına bakıyormuş gibi hissetti. Dağın eteğindeki yumuşak eğim, mavi çizgili battaniyenin kabarık kıvrımlarıyla kaplanmıştı. Makiko’nun vücudu yarı yarıya, kolunu gevşekçe yasladığı battaniyenin altındaydı.</p>
<p>Honda’nın odayı dikizleyen gözleriyle karşılaşan gözleri, aslında deliğin olduğu yere bakmıyordu. Biraz daha aşağıya, duvara dayalı olan ikinci yatağa dikilmişti.</p>
<p>Salt gözlerini gören biri Makiko’nun tam karşısında akan bir ırmağa bakarak şiir yazmaya çalıştığını sanabilirdi. Gecenin, insan ruhunun havadaki güçlü karmaşayı sezip onu cisimleştirme savaşımına girişebileceği bir saatiydi. Bu çabası insanın gözlerini, ateş etmeye hazırlanan bir avcının gözlerine benzetir. Bu gözleri gören biri, Makiko’nun ruhunun yüceliğini yadsıyamazdı.</p>
<p>Makiko bir ırmağa ya da bir balığa değil, gölgeli yatakta debelenen gövdelere bakıyordu. Honda, küçük dikiz deliğinin altını görebilmek için o kadar yukarı çekildi ki, başı kitaplığın rafına çarptı. Duvara bitişik olan yatakta olup biteni ancak böyle izleyebiliyordu. Bir erkeğin dar, soluk kalçaları bir kadının kalçalarıyla sarmaş dolaştı. Honda’nın hemen altında, dinçlik dolu olduğu söylenemeyecek, birbirine değdikçe suda yüzen hayvanlar gibi yavaşça dalgalanan, sarkık etli, iki yığın vardı. Hafif ışıkta nemli nemli parlıyorlardı; her ikisinin de hırsla birbirini tükettiği belliydi; apaçık bir sahtekârlık içten ürpertilerle iç içeydi. Cinsel organların çevresindeki nemli kıl kümeleri birbirine değiyor, bir an sonra da ayrılıyordu; ışığın kadının karnına düştüğü yerde, sanki iki gövdenin arasına bir mendil yerleştirilmiş gibi duran beyazlık, Honda’nın hayranlıkla açılmış gözlerine bir bıçak gibi saplandı.</p>
<p>Durum ne olursa olsun, İmanişi kızışmış bir aydının o acınası kalçalarını hiç utanmadan gözler önüne sermekteydi. Arasından zayıf bir kuyruk sokumunun göründüğü düz, beyaz kalçaların keyifsizce inip çıkışı, dalgalanışı da tıpkı kuramları gibi anlık bir aldanıştı ancak. İçtenlikten yoksun olduğu öyle apaçıktı ki, Honda sinirlendi.</p>
<p>Onunla karşılaştırıldığında Bayan Tsubakihara içtenliğin ta kendisiydi; elleri boğulmak üzere olan birinin elleri gibi ileriye uzanmış, parmakları İmanişi’nin saçlarına umutsuzca yapışmıştı. Sonunda, oğlunun adını haykırdı. Bastırılmış, boğuk bir çığlıktı bu:</p>
<p>“Akio... Akio... Bağışla beni...” Hıçkırıkları sözcükleri boğuyordu; İmanişi’nin kılı bile kıpırdamadı.</p>
<p>Ansızın durumun ciddiyetini ve iğrençliğini kavrayan Honda, dudaklarını ısırdı. Artık belliydi. Bunu yapmasını Makiko mu emretmişti, bilmiyordu, ama Bayan Tsubakihara’nın Makiko için böyle bir gösteriyi ilk kez sahnelemediği kesindi; üstelik bunu salt Makiko için yaptığı da belliydi. Makiko ile Bayan Tsubakihara arasındaki öğretmen-öğrenci ilişkisinin, küçümseme ile tapınma karışımı olan ilişkinin aslı buydu.</p>
<p>Honda bir kez daha Makiko’ya baktı. Kadın sakin sakin seyrediyordu; gümüşsü saçları parlıyor, başının çevresinde dalgalanıyordu. Belki cinsiyetleri farklıydı, ama bu kadın Honda’nın tam bir kopyasıydı.</p>      
    </body>
</html>
