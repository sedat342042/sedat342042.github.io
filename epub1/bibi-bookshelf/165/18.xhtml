<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">18</p>
 <p>Honda’ya şimdi, gençliğinde aklını öylesine karıştıran Yuişiki kuramına kolayca dönebilirmiş gibi geliyordu. Geride, Bangkok’ta bıraktığı o güzelim gizemin de yardımıyla, görkemli bir katedrale benzeyen Mahayana Budizminin yapısını kavrayabilirdi artık.</p>
<p>Yuişiki kuramı, Budizmin atman ve ruh inançlarını yadsıdıktan sonra, yeniden doğuş sırasında göç eden bedene ait kuramsal güçlüklere ilişkin en duyarlı ve en titiz açıklamaları bulduğu, göz kamaştırıcı, engin bir dinsel-düşünsel yapıydı. Kusursuzca birleşmiş olan bu düşünsel başarı, tıpkı Bangkok’taki Şafak Tapınağı gibi, gündoğumundan hemen önceki o gizemli anda, serinletici yellerle, hafif bir ışıkla dolmuş, uçsuz bucaksız, mavi sabah göğüne doğru sipsivri yükseliyordu.</p>
<p><i>Samsara</i> ile <i>anatman</i> arasındaki çelişki, yüzlerce yıldır çözülemeyen bu ikilem sonunda Yuişiki tarafından açıklığa kavuşturulmuştu. Yaşamdan yaşama geçen beden, hangisiydi? Arı Ülke cennetinde özgürlüğüne kavuşan beden hangisiydi? Ne olabilirdi bu?</p>
<p>Yuişiki’nin Sanskritçe karşılığı olan <i>vijnaptimatrata</i>, yani ‘salt bilinç’ terimi, Hindistan’da ilk kez Asanga zamanında kullanıldı. Asanga’nın adı, altıncı yüzyılın başlarında <i>Çin kang hsien lun</i>, ya da ‘Vararişi Tezi’ ile Çin’de duyulduğu zaman, yaşamı çoktan efsaneleşmişti bile. Yuişiki kuramı, Mahayana Abidarma <i>sutra</i>’larından kaynaklanıyordu; daha sonra göreceğimiz gibi bu yazılardaki bir <i>gata</i>, ya da dörtlük, Yuişiki inancının çekirdeğini oluşturur. Asanga, Yuişiki ilkelerini başlıca yapıtı olan <i>Mahayana samparigraha şastra</i>, yani ‘Mahayana Tezlerinin Bir Derlernesi’nde yöntemli bir hale getirdi. Bu arada Abidarma’nın <i>sutra</i>’ları, yasalar ve bilimsel tezleri içeren üç bölümlü Budist mezhebinin, sonuncu bölümüne işaret eden, dolayısıyla bilimsel tezlerle eşanlamlı, Sanskritçe bir sözcük olduğunu belirtmekte yarar var.</p>
<p>Genellikle altı duyumuzu kullanarak yaşarız: Görme, duyma, koklama, tatma, dokunma ve düşünme. Ancak Yuişiki Okulu, ortaya yedinci bir duyu atar; en geniş anlamıyla öze ve bireysel kimliği gösteren bütün düşünsel güçlere uygulanan <i>mana</i><a href="dipnot.xhtml#Footnote0019" id="Feedback0019"><sup class="dipnot_sayi">[19]</sup></a>. Bununla da kalmaz. <i>Alaya vijnaya</i>, yani ‘bilincin son noktası’ kavramına da sahip çıkar. Çinceye ‘depo bilinci’ olarak çevrilen bu kavramda alaya, doğal dünyanın bütün ‘tohumlarını’ depolar. Kısacası yaşayan biri, <i>alaya</i>’nın etkin olduğunu kanıtlamaktadır.</p>
<p>Bu bilinç, köpüklenen beyaz bir çağlayan gibi durmaksızın akar. Çağlayanı sürekli görürüz, ama su her an değişir. Yeni su, ardı kesilmeksizin, sel gibi akarak, kabararak, buğusaçarak dökülür.</p>
<p>Casubandu, Asanga’nın kuramını etraflıca anlattığı, <i>Trimşikavi jnaptikarika</i>, ‘Yuişiki’ye Otuz Ovgü’ adlı yapıtında şöyle der: “Her şey tıpkı bir sel gibi sürekli akış halindedir.” Bu, yirmi bir yaşındaki Honda’nın Geşu Tapınağının Başrahibesinden duyduğu, o sıralar Kiyoaki yüzünden pek de kendinde olmamasına karşın, yüreğine kazıdığı bir cümleydi.</p>
<p>Bu düşünce ayrıca, Hindistan’a yaptığı yolculukla, Ajanta’daki Wagora Irmağına hızla dökülen o iki çağlayanın, ona az önce birisi tarafından terk edilmiş gibi gelen vihara’dan çıktığı anda gözüne çarpan o iki akarsuyun anısıyla da bağlantılıydı.</p>
<p>Ajanta’daki, büyük olasılıkla o sonuncu çağlayanlarda Honda’nın İsao ile ilk kez buluştuğu Miwa Dağındaki Sanko Çağlayanının ve Başrahibeyle karşılaştığı Matsugae arazisindeki çağlayanın da yansıları vardı.</p>
<p><i>Alaya</i> bilincine her tür sonucun bütün tohumları ekiliydi. Salt, daha önce sözünü ettiğimiz yedi duyunun sonuçları, yaşam sırasındaki etkinlikleri, düşünsel etkinliklerin sonuçları değil, bu tür düşünsel etkinliklerin amacı olan bedensel olayların tohumları da. Tohumların bilince ekilmesine, ‘koku sürmek’ deniyordu, tıpkı tütsü kokusunun giysilere nüfuz etmesi gibi, bu işlemden <i>şuji kunju</i>, yani ‘tohumlara koku sürmek’ diye söz edilir.</p>
<p>Usa vurma işlemi, insanın <i>alaya</i> bilincini arı ve yansız mı, yoksa başka türlü mü değerlendirdiğine bağlıdır. Eğer yansız diye niteliyorsa, <i>samsara</i> ile yeniden doğuşu üreten güç dışsal rastlantıya bağlı bir güç olmalıdır. İnsanı günaha kışkırtan her şey, dış dünyada var olan her şey ya da bütün duyuların aldanışları, karma yoluyla <i>alaya</i>’yı sürekli etkiler.</p>
<p>Yuişiki kuramına göre <i>karma</i> gücünün tohumları, yani karma tohumları, dolaylı nedenler, ya da ‘yedek karma’dırlar, <i>alaya</i> bilinci ise hem göç eden bedenin hem de <i>samsara</i> ile yeniden doğuşun üretken gücüdür. Asanga bu düşüncenin ergeç, <i>alaya</i> bilincinin büsbütün arı olmadığı, suyla sütün karışımı olduğu, içinde bulunan ve arılığını bozan maddelerin aldanış dünyasını ürettiği, arı kalan kısmınsa aydınlanmayı getirdiği türünden mantıklı bir sonuca ulaşacağını ileri sürüyordu. <i>Alaya</i>’daki iyi ve kötü karma tohumları, geçmişteki iyi ya da kötü davranışların ödülü olduğu için, buna bağlı olarak gelecekte cisimleşeceklerdi. Yuişiki öğretileri ile Kuşa Okulu arasındaki fark da buydu; Kuşa Okulu <i>karma</i>’nın dış gücünü vurguluyordu. Yuişiki, dünyanın yapısını, geliştirdiği şu tek kavramla açıklıyordu: Alaya bilincine ait olan tohumlar bu bilinci üretir, doğal bir yasa oluşturur (benzer nedenlerin benzer sonuçlar doğurması gibi), bu tohumlar karma tohumlarının yardımıyla ahlâk yasasını üretirler (farklı nedenlerin farklı sonuçlar doğurması gibi).</p>
<p>İşte bu nedenle, <i>alaya</i> bilinci sezgili varlığın işlediği günahın cezası ve bütün varoluşun temel nedeniydi. Örneğin, bir insanın <i>alaya</i> bilincinin cisimleşmesi, o insanın var olması demekti.</p>
<p>Böylece <i>alaya</i> bilinci, içinde yaşadığımız dünyanın aldanışlarını oluşturmaktadır. O, bilginin köklerini, algılanabilecek her şeyi kapsayarak, bunların cisimleşmesini sağlar. Dünya bedenle onun Beş Kökünden<a href="dipnot.xhtml#Footnote0020" id="Feedback0020"><sup class="dipnot_sayi">[20]</sup></a>, doğal ya da cisimsel dünyadan, zihnin ve özün cisimleşmesini sağlayan enerjiden, yani ‘tohumlardan’ meydana gelmiştir.</p>
<p>İnatla, tek gerçeğimiz olarak düşündüğümüz öz ile ölümden sonra yaşadığına inandığımız ruh, bütün olayları yaratan <i>alaya</i> bilincinden doğmuştur; her ikisi de sonunda bu bilince döner. Her şey kavrama yeteneğine indirgenmektedir.</p>
<p>Ancak, <i>yuişiki</i>, yani ‘salt bilinç’ terimine göre, bir nesnenin dünyada gerçekten var olduğuna inanıyor ve her şeyin yalnızca algılamanın bir ürünü olduğunu varsayıyorsak, o zaman <i>atman</i>’ı, alaya bilinci ile karıştırıyoruz demektir. Çünkü <i>atman</i> belli durumlarda değişmez bir şeydir, oysa <i>alaya</i> bilinci, ‘benliksizliğin’ kesintisiz bir akışıdır.</p>
<p>Asanga, <i>Mahayana samparigraha şastra</i>’da aldanış dünyasının <i>alaya</i> bilinciyle kokulandıktan sonra cisimleşmesine yol açan tohumların üç türünden söz eder.</p>
<p>Birincisi, ad tohumudur.</p>
<p>Örneğin, gülün çok güzel bir çiçek olduğunu söylerken ‘gül’ tanımı onu öteki çiçeklerden ayırmaktadır. Ne kadar güzel olduğunu araştırmak için gülü alır ve öteki çiçeklerle arasındaki farkı gözlemleriz. Gül, önce bir ‘ad’ olarak vardır; kavram imgenin doğmasına yol açar, imge gerek cisimle buluşunca da kokusu, rengi ve biçimi belleğimize depolanır. Yoksa, adını bilmediğimiz, yalnızca gördüğümüz bir çiçeğin bizi ona ilişkin bilgi edinmeye itmesi ve ‘gül’ adını duyar duymaz onu kavramsallaştırmamız olası mı? Böylece anlamları, adları, sözcükleri ve tanımladıkları cisimleri, ayrıca aralarındaki ilişkileri öğreniriz. Her öğrendiğimiz şey mutlaka güzel adlar ya da her zaman doğru anlamlar değildir, ama kavrama ve düşünme yoluyla kazandığımız her şey, anımsanamayacak kadar uzun bir süreden beri bellekte depolanmıştır ve bunlar dünyasal olayları dışlaştırırlar.</p>
<p>İkinci tohum, benliğe bağlılıktır.</p>
<p>Sekiz bilinçten yedincisi olan <i>manas</i>, alaya bilincindeki bencilliği, onunla ötekiler arasındaki farklılıkları ortaya çıkardığı, bencillik mutlak bir bireysel öz’de ısrar ettiği zaman, öteki altı bilinci iterek zamanla bir dizi ‘benliğin kokulandırılması’nı üretmiş olur. Honda çağdaş dünyada hem ‘ben’ denilen şeyin oluşumunun, hem de bencillik felsefesinin yanlışlığının kökenlerini bu ikinci tohumda bulduğunu düşünmekten kendini alamıyordu.</p>
<p>Üçüncüsü, <i>trailokya</i> tohumudur.</p>
<p><i>Trailokya</i>, ‘üç dünya’ demektir ve kösnül isteği, biçimi ve arı ruhun biçimsizliğini içeren bütün aldanış dünyasını tanımlar. <i>Lokya</i>, nedeni ifade eder. Acı çekme ve aldanmanın üç dünyasının nedeni olan bu tohum, <i>karma</i> tohumunun kendisidir. Alınyazıları arasındaki fark, şansla şanssızlığın yanlılığı, bu tohumda bulunan ödül ile cezaya bağlıdır.</p>
<p>Böylece <i>samsara</i> ve yeniden doğuş inanışlarında göç eden, bir yaşamdan ötekine geçen şeyin <i>alaya</i> bilincindeki ‘özgeciliğin’ engin akışı olduğu açıkça ortaya çıkıyordu.</p>      
    </body>
</html>
