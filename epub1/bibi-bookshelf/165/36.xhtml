<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">36</p>

<p>Ninooka, Gotemba’da geceyarısıydı. Honda şöminedeki ateşi söndürdükten sonra şemsiyesini aldı ve salondan geçerek terasa çıktı.</p>
<p>Bahçedeki yüzme havuzu şekillenmeye başlamıştı bile; yağmur sert betonu dövüyordu. Daha tamamlanmasına çok vardı, henüz merdiveni bile takılmamıştı. Terastan dökülen ışıkta ıslak beton, gri bir sıvının rengini almıştı. Yüzme havuzunu yapan işçiler Tokyo’dan geliyor, bu nedenle de inşaat işi çok yavaş ilerliyordu.</p>
<p>Gece karanlığında bile su boşaltma sisteminin iyi olmadığı görülebiliyordu. Honda Tokyo’ya dönünce bunu müteahhite söylemeyi kararlaştırdı. Havuzun dibindeki kirli su birikintileri yağmurla çoğalmış, uzaktaki terasın ışıklarını biçimsizce yansıtan dalgacıklar oluşturmuştu. Vadinin batı ucundan kalkan gece sisi, yeşilliğin ortasında, kıpırtısızcasına asılı kalmıştı. Hava oldukça soğuktu.</p>
<p>Bitmemiş havuz kocaman bir mezara, bir tümen dolusu iskeleti alacak kadar büyük bir çukura benzemeye başlamıştı. Aslında benzemeye başlamamıştı, baştan beri öyleydi. İskeletler atıldıkça su sıçrayacak, sonra su durgunlaşacak, kurumuş kemikler hemen suyu emerek parlak ve canlı bir görünüm alacaktı. Honda’nın yaşına gelen Japonlar, uzun ömürlülüğü kutlamak için bir hazine deposu yaptırmayı düşünürlerdi. Honda ise kalkmış, havuz yaptırıyordu! Sarkmış, yıpranmış bedenini bol, mavi sularda yüzdürmek acımasız bir girişimdi. Honda parasını yalnızca kötücül oyunlar için harcamayı alışkanlık edinmişti. Havuzun suyuna yansıyan Hakoné Tepeleri ile yaz bulutları, yaşlılığını nasıl da dağıtacaktı! Peki ya havuzu sırf çıplak vücudunu yakından görmek için yaptırdığını öğrenseydi, Ying Çan’ın yüzü ne hal alırdı acaba?</p>
<p>Honda kapıları kilitlemek için döndü, şemsiyeyi kaldırarak ikinci kattaki ışıklara baktı. Pencerelerden dördü hâlâ aydınlıktı. Bunlar, çalışma odasına bitişik olan iki konuk odasının pencereleriydi; hemen yanındaki odada Ying Çan kalıyordu. Katsumi ise ondan sonraki odadaydı.</p>
<p>Şemsiyeye karşın yağmur pantolonuna, sanki dizlerine bile işlemişti. Gece serinliğinde, eklemlerinde küçük, kırmızı acı çiçekleri gizliden gizliye açıyordu. Onları küçücük <i>higan-bana</i>’ya benzeyen şeyler gibi düşledi. Gençliğinde etine alçakgönüllülükle gizlenmiş olan, üstlerine düşeni yapan kemikleri şimdi varlıklarını kanıtlamaya çalışıyorlardı. Ötmeye, yakınmaya, çürüyen eti delip çıkmaya ve bedenin inatçı karanlığından kurtulmaya çabalıyorlardı. Güneşten yararlanan taze yapraklar, kayalar, ağaçlar kadar özgürce güneşlenebilecekleri dış dünyaya fırlamak için fırsat kolluyorlardı. Düşlerini gerçekleştirebilecekleri günün çok uzakta olmadığını biliyorlardı kuşkusuz.</p>
<p>Honda ikinci kattaki ışıklara bakarken, Ying Çan’ın soyunduğu aklına gelince, ansızın ısınıverdi. Kemikleri ısınmış mıydı? Yoksa eklemlerindeki kırmızı çiçekler saman nezlesine mi neden olmuşlardı? Honda çabucak kapıları kilitledi, salonun ışıklarını söndürdü ve sessizce üst kata çıktı. Fark edilmeden çalışma odasına geçebilmek için önce yatak odasına girdi, oradan da çalışma odasına süzüldü. Karanlıkta el yordamıyla kitaplığın yanına gitti. Kalın, yabancı ciltleri alırken elleri titriyordu. Sonunda gözünü rafın arkasındaki gözetleme deliğine dayadı.</p>
<p>Ying Çan bir şarkı mırıldanarak, zayıf ışığın oluşturduğu daireye girdi; Honda hiçbir şeyi şu ânın gelmesini beklediği kadar istekle beklememişti. İnsanın, su kabağının bir yaz gecesinin eşiğinde, çiçek açmasını beklerken duyduğu türden bir özlemdi. Yavaşça açılan bir yelpazenin, içindeki resmi gözler önüne serdiği bir andı. Honda Ying Çan’ı bugüne kadar kimsenin görmediği bir durumda görecekti. Dünyada her şeyden çok istediği şeydi bu.</p>
<p>Şimdi Honda’nın onu gözetlemesi bir şeye son veriyor, kızın daha önce kimse tarafından çıplak görülmemiş olduğu gerçeğini ortadan kaldırıyordu. Kimse tarafından görülmemekle, farkında olmadan biri tarafından görülmek belki benzeşiyordu, ama temelde çok farklı şeylerdi.</p>
<p>Ying Çan villaya gelip de ziyafet tasarılarının gerçek olmadığını öğrenince, şaşılacak kadar sakin davrandı.</p>
<p>Honda, yapması gereken açıklamaları düşünerek kaygılanmıştı oysa. Katsumi paçayı suçlanmadan kurtarabilmek için, işin bu yanım tamamen Honda’ya bırakmıştı. Oysa hiçbir açıklamaya gerek kalmadı. Honda şömineyi yaktıktan ve kıza bir kadeh içki verdikten sonra Ying Çan mutlu mutlu gülümsedi, hiçbir soru da sormadı. Japoncasının kıtlığı yüzünden, davet edilirken söylenenleri yanlış anladığını sanmıştı belli ki. Yabancı bir dilde yapılan çağrılar genellikle yanlış anlamalara, karışıklıklara yol açar. Japonya’ya ilk geldiği zaman Honda ile eski tanışıklığını canlandırmasında, Tayland’ın Japonya’daki elçisinin rolü olmuştu; Honda’nın kraliyet ailesiyle yakınlığını duyan elçi bir tanıtım mektubu yazmıştı. Prensesin dili iyice öğrenebilmesi için Honda’dan elinden geldiğince çok Japonca konuşmasını rica etmişti.</p>
<p>Tehlikeden habersiz görünen Ying Çan’a bakarken Honda’nın içi acımayla doldu. Yabancı bir ülkede, bir ateşin başına çömelmiş olan bu kız, sevecenlikten uzak bir cinsel komploya hiç istemeden bulaşmıştı. Alevler bronz yanaklarına vuruyor, saçları için için yanıyormuş gibi görünüyordu. Yüzünden eksilmeyen gülümseme ve güzel, beyaz dişleri Honda’nın içinde tanımlanması olanaksız bir acıma duygusu uyandırıyordu.</p>
<p>“Baban Japonya’dayken kışları çok üşürdü. Yazın gelmesini dört gözle beklerdi. Herhalde sen de öylesindir.”</p>
<p>“Doğru. Soğuk havayı hiç sevmem.”</p>
<p>“Eh, bitmesine az kaldı. İki ay sonra burası da Tayland’ın yazından farksız olur. Şimdi sana bakarken aklıma, babanın kışınki hali geldi. Tabii kendi gençliğim de,” dedi Honda, purosunun külünü silkmek için şömineye doğru giderken. Yukarıdan Ying Çan’ın kucağına gizlice bir göz attı. Dizlerinin açık olan yeri şimdi duyarlı mimoza yaprakları gibi kapanmıştı.</p>
<p>Üçü de koltukları bir yana bırakıp ateşin önüne, halının üzerine oturmuşlardı; Honda Ying Çan’ı çeşitli konumlarda görebiliyordu. Örneğin, bir iskemlede kibar bir tavırla oturabilir, ya da rahatça arkasına yaslanıp bacak bacak üstüne atabilir ve baştan çıkartıcı, Batılı kadını oynayabilirdi. Oysa o bütün bu tavırları ansızın bir yana bırakarak Honda’yı şaşırttı; tıpkı ateşin başına ilk çömeldiğinde olduğu gibi. Soğuktan büzüşmüş, çenesini uzatıp boynunu zavallı bir biçimde kısmıştı; konuşmasında, ince bileklerini sallayışında Çinlilere özgü, belli bir sığlık vardı. Giderek ateşe yaklaşmış ve tam karşısına, tropikal bir ülkede, güneşin gözleri kamaştırdığı bir akşamüstü pazarında, derin, yeşil bir gölgelikte meyve satan pazarcı kadınlar gibi oturmuştu: Bacakları bitişik, kalçası havaya dikili, öne doğru eğilerek. İri göğüsleriyle dolgun baldırları birbirine değiyordu. Ağırlık merkezi, tam ezilmiş göğüsleriyle baldırlarının birbirine değdiği noktadaydı; bedeni inanılmaz bir utanmazlıkla hafif hafif sallanıyordu. Böyle anlarda teninin gerginligi kalçalarında, baldırlarında, sırtında, kısacası bütün ayıp yerlerinde yoğunlaşıyordu. Honda, ormandaki çürümüş yapraklardan çıkan o keskin, yabanıl kokuyu aldı.</p>
<p>Katsumi sakinmiş gibi numara yapıyordu; kesme camdan yapılma konyak kadehinin deseni beyaz eline yansımıştı; oldukça heyecanlı olduğu belliydi. Oğlanı ele geçiren bu cinsel isteği Honda hor görüyordu.</p>
<p>“Bu gece üşümeyeceksin. Odanın iyice ısınmasını sağlayacağım,” dedi Honda; kızın geceyi burada geçirip geçirmeyeceği sorusunun önüne geçerek. “İki tane büyük, elektrikli ısıtıcı koydurdum. Keiko’nun sayesinde elektriğimiz, İşgal Güçlerinin karargâhındaki kadar bol.”</p>
<p>Honda Batılıların evlerine benzeyen bu evde, neden Batı, en azından Kore ya da Çin usulü ısıtma sistemi bulunmadığını açıklamadı elbette. Herkes, bulunması çok güç olan mazot yerine kömürlü kalorifer kullanmasını önermişti. Bu öneri karısının da hoşuna gitmişti, ama Honda kabul etmedi. Merkezi ısıtma sisteminde, iki duvarın arasından sıcak su boruları geçiriliyordu, oysa duvarın yalın kat olması Honda için çok gerekliydi.</p>
<p>Karısına bu yolculuğu yalnız yaptığını söylemiş, rahatsız edilmeden biraz çalışmak istediğini öne sürmüştü. Tam ayrılmak üzereyken Rié’nin söyledikleri, o sıradan, sevecen sözcükler birer lânetmiş gibi beynine kazındı: “Sakın üşütme. Gotemba buz gibidir şimdi. Böyle yağmurlu havalarda tahmin edemeyeceğin kadar soğur hava. Kendine iyi bak.”</p>
<p>Honda gözünü deliğe yapıştırdı. içeriye kıvrılan kirpikleri ince gözkapaklarına batıyordu.</p>
<p>Ying Çan henüz üstünü değiştirmemişti. Gece kimonosu hâlâ yatağın üzerindeydi. Aynanın önündeki iskemleye oturmuş, dikkatle bir şeye bakıyordu. Honda önce bunun bir kitap olduğunu sandı, ama bir kitaptan daha küçük ve inceydi, daha çok bir fotoğrafa benziyordu. Kimin resmi olduğunu görmek için, bütün açıları denedi, ama görmeyi başaramadı.</p>
<p>Kız kendi kendine, tekdüze bir ezgi mırıldanıyordu. Herhalde bir Tayland şarkısıydı. Honda böyle çok tutulan şarkıların, bir Çin kemanının o yüksek, cızırtılı tınısıyla söylendiğini Bangkok’tayken çok sık duymuştu. Müzik aklına birden, geceleri bankaların önüne gerilen parlak metal zincirleri, ya da sabahları kanalda kurulan pazarların o şamatacı görüntüsünü getirmişti.</p>
<p>Ying Çan fotoğrafı çantasına koydu; yatağa, yani gözetleme deliğine doğru birkaç adım attı. Honda’nın kalbi küt küt atıyordu. Sanki kız duvardan geçip ona saldıracaktı. Oysa kız kendini iki yataktan uzakta olanına bırakıverdi; oradan da duvarın dibindeki, kendisi için hazırlanmış olan yatağa sıçradı. Honda yalnızca bacaklarını görebiliyordu.</p>
<p>Parlak naylonun içine hapsedilmiş, düzgün bacakları, pürüzsüz baldırları, biçimli bileklerine doğru giderek inceliyordu. Tabanlarını yatağa dayamıştı, dizlerini hafifçe kırarak zıpladı; eteği sıyrıldığı için bacakları bir an ta dizlerinin üstüne kadar ortaya çıktı. Çoraplarının daha kalın ve daha koyu renkli olan üst tarafında, bezelyelere benzeyen, açık yeşil jartiyeri göründü. Daha da yukarıda, baldırlarının çıplak esmer teni, bir çatı penceresinden görünen akşam kızıllığını andırıyordu.</p>
<p>Ying Çan zıpladıkça dengesini yitiriyordu sanki; bacakları gözden yiterek sağa doğru devrildi, ama kız herhangi bir aksilikle karşılaşmadan yataktan kalktı. Bu, bilmediği bir yatağı denemek için kullandığı, çocuksu bir alışkanlık olmalıydı.</p>
<p>Sonra, Honda’nın onun için hazırlattığı gece kimonosunu inceledi. Elbisesinin üzerine koyup aynanın karşısına geçti ve kendini her açıdan süzdü. Sonra kimonoyu bıraktı, gidip aynanın karşısındaki iskemleye oturdu. İki eliyle tutup kolyesini çıkardı. Yavaş hareketleri ve yüzündeki anlam yüzünden Honda’ya, kız suyun altındaymış ya da uzaktan kumanda ile yönetiliyormuş gibi geldi.</p>
<p>Yüzüğü çıkartmadı, elini yukarıya, tavandaki ışığa doğru kaldırdı. Bir erkeğe ait olan, göz alıcı zümrüt yeşil yeşil ışıldadı, altın <i>yakşa</i>’ların korkunç yüzleri parladı.</p>
<p>Sonunda, iki elini de sırtına götürerek fermuarın üzerindeki küçük kopçayı açtı. Honda soluğunu tuttu.</p>
<p>Ying Çan durdu, sağ yandaki kapıya doğru döndü. Kapının kilidi, Honda’nın verdiği yedek anahtarla açılmıştı; açan da Katsumi idi. Bu kötü zamanlamaya canı sıkılan Honda, dudaklarını ısırdı, Katsumi iki ya da üç dakika sonra gelseydi, Ying Çan giysilerini çıkartmış olacaktı.</p>
<p>Her şeyden habersiz kızın ürkmesi, gözetleme deliğinin loş, yuvarlak çerçevesine oturtulmuş, bir endişe anını saptayan bir resme dönüşmüştü. Kapıdan kimin gireceğini henüz bilmiyordu. Belki de büyük, beyaz bir tavuskuşu kurumla odaya dalacak ve odayı nilüfer kokusuyla dolduracaktı. Kanatlarının çırpınışı, bir makaranın gıcırtısına benzeyen tıslamaları odayı, bir akşamüstü Rozet Sarayının o sessiz salonuna dönüştürecekti...</p>
<p>Oysa odaya giren, fazlasıyla etkilenmiş bir sıradanlıktı. Katsumi kapıyı vurmadan açtığı için özür dilemek yerine, beceriksizce, uyuyamadığını ve onunla konuşmaya geldiğini geveledi. Yeniden gülümsemeye başlayan kız onu bir iskemleye buyur etti; uzun bir sohbete koyuldular. Katsumi akıcı bir İngilizce konuşuyordu, Ying Çan’ın da konuşkanlığı üzerindeydi. Delikten bakan Honda esnedi.</p>
<p>Katsumi elini kızın elinin üzerine koydu, kız da çekmedi. Honda dikkat kesilmiş, bakıyordu. Ama bu durumu fazla sürdüremedi, yoksa boynu tutulacaktı.</p>
<p>Sırtını kitaplığa yasladı, olup biteni duyduğu seslerden çıkartmaya çalıştı. Karanlık, düş gücünü tutuşturmuştu; olaylar kafasında odada geçenlere oranla çok daha mantıklı bir biçimde, adım adım gelişiyordu. Hayâlinde Ying Çan çoktan soyunmaya başlamış, parıltılı çıplaklığını gözler önüne sermişti bile. Sol kolunu kaldırıp gülümsediğinde, sol böğründeki üç küçük leke, baştan çıkartıcı, tropikal bir gece göğündeki yıldızların, Honda’ya yasaklanmış olan şeylerin simgeleri göründü. Honda elleriyle gözlerini örttü, yıldızların görüntüsü bir ânda, karanlıkta paramparça oluverdi.</p>
<p>Yandaki odada bir kıpırdanma oldu.</p>
<p>Honda hemen gözünü deliğe yapıştırdı; aceleden başını kitaplığın köşesine çarpmıştı. Çıkan ses onu duyduğu acıdan daha çok kaygılandırdı, ama duvarın arkasındaki durum küçük seslerle ilgilenilmeyecek kadar karışıktı.</p>
<p>Katsumi, direnen Ying Çan’a sarılmıştı. Mücadele eden gövdeler Honda’nın görüş açısına bir girip, bir çıkıyordu. Kızın fermuarı açılmıştı; sutyen askılarıyla esmer, terli, gergin sırtı ortadaydı. Sağ elini kurtardı, sıkılı yumruğunu salladı. Yeşil zümrüt, uçan bir hamamböceği gibi balkıdı ve Katsumi’nin yanağına indi.</p>
<p>Az sonra oğlanın kapıyı açtığı, odadan çıktığı duyuldu. Ying Çan soluk soluğaydı. Çevresine bakındı, herhalde kapıya dayamak için iskemlelerden birini kaptı.</p>
<p>Honda paniğe kapılmıştı. Olgun erkek pozları takınan Katsumi, şımarık bir çocuktan başka bir şey değildi, her an ilkyardım çantası istemek için Honda’nın yanına gelebilirdi.</p>
<p>Honda hemen işe koyuldu. Kalın kitapları teker teker rafa yerleştirdi; bir suçlunun titizliğiyle başlıkların doğru olup olmadığına baktı. Çalışma odasının kapısı kilitli mi, diye baktı, ısıtıcıyı kapattı ve çıt çıkarmadan yatak odasına süzüldü. Pijamalarını giydi, çıkardıklarını komodinin üzerine fırlattı ve yatağa girdi. Katsumi kapıya vurduğunda, uykudan yeni uyanmış gibi davranacaktı.</p>
<p>Honda’nın, bilinmeyen ‘gençliği’nden kalma bir becerisiydi bu. Kurallara karşı gelen, sonra da yatağa suçsuz bir ifadeyle süzülüveren yatılı bir öğrencinin çevikliği ve hızı. Kıpırtısız yatıyordu, ama yüreği öyle hızlı atıyordu ki, sanki yastık bir inip bir kalkıyordu. Yüreğinin çarpıntısını bir süre daha yatıştıramadı.</p>
<p>Katsumi herhalde onu görmeye gelip gelmemeyi tartıyordu. Önce olup biteni değerlendirmeye, düşüncesizce bir adım atmamaya çalışıyordu besbelli. Bir yandan Katsumi’yi beklerken, bir yandan da gelmeyeceğinden emin olan Honda, uyuyakaldı.</p>
<p class="ortali">* * *</p>
<p>Sabah yağmur kesilmişti, güneşin altın bir brokara benzeyen ışığı, doğuya bakan pencerelerdeki perdelerin arasından süzülerek odaya doluyordu.</p>
<p>Honda boynuna bir fular doladı, kalın sabahlığını giyip gençlere kahvaltı hazırlamak için aşağıya indi. Katsumi çoktan kalkmış, özenle giyinmiş, oturma odasındaki koltuklardan birine yerleşmişti.</p>
<p>“Demek erken kalktın?” diye seslendi Honda, basamakları inerken. Oğlanın solgun yanaklarına şöyle bir göz attı.</p>
<p>Katsumi şömineyi yakmıştı. Sol yanağını gizlemeye çalışır gibi bir hali yoktu; alevlerin ışığında kocaman bir yara izi göremeyince Honda düşkırıklığına uğramıştı. Herhangi basit bir yalanla geçiştirilebilecek, küçük bir çizik vardı yalnızca.</p>
<p>“Biraz oturmaz mısınız?”  diye sordu Katsumi, ev sahibiymiş gibi.</p>
<p>Honda bir kez daha, “Günaydın,” dedikten sonra oturdu.</p>
<p>“Sizinle baş başa konuşmam gerektiğini düşündüm. Bu yüzden özellikle erken kalktım,” dedi Katsumi, Honda’ya büyük bir iyilik yapmışçasına.</p>
<p>“Peki... nasıl gitti?”</p>
<p>“İyi.”</p>
<p>“İyi mi? Ne demek iyi?”</p>
<p>“Tam beklediğim gibiydi.” Genç adam çok anlamlı birşeyleri ima edercesine gülümsedi. “Bir çocuk gibi görünüyor, oysa hiç de öyle değil.”</p>
<p>“Onun için bu ilk miydi?”</p>
<p>“Evet, ben ilk erkeğiyim... Benden sonrakilerin kıskançlıktan mosmor kesileceğine eminim.”</p>
<p>Konuyu daha fazla uzatmanın anlamı yoktu, Honda sözü değiştirdi. “Vücudunda tuhaf bir iz olup olmadığına dikkat ettin mi? Sol yanında... neredeyse yapay denebilecek kadar kusursuz, yan yana üç leke var mıydı?”</p>
<p>Katsumi’nin kendini beğenmiş yüzünü bir anlık bir kararsızlık yalayıp geçti. Bu soruya pek çok yanıt verilebilirdi, ancak görünüşü kurtarması da gerekiyordu. Yalanlarını çok daha önemli bir duruma saklama kararı aldı hemen. Genç adamın aklından geçen yanıtların çeşitliliği üzerinde varsayımlarda bulunmak ilginç olabilirdi Honda için. Katsumi ansızın abartılı bir şaşkınlıkla geriye yaslandı.</p>
<p>“Kazandınız!” dedi biraz yüksek bir sesle. “Siz çetin bir cevizsiniz, Bay Honda! İşim hiç de kolay değil. Bunun ilk kez olduğunu söylediğinde, İngilizcesi beni yanıltmış olmalı. Siz onun gövdesini benden önce görmüşsünüz!”</p>
<p>Anlamlı anlamlı gülümseme sırası Honda’ya gelmişti.</p>
<p>“Yalnızca lekeleri görüp görmediğini sordum.”</p>
<p>Genç adam gergin bir sesle yanıtladı. Yapay dinginliği sınavdan geçiriliyordu. “Elbette gördüm. Terden hafifçe ıslanmışlardı, her üçü de loş ışıkta kıpırdıyordu. O esmer tenin üzerinde bu üç lekenin bir tür gizemli ve unutulmaz bir güzelliği vardı.”</p>
<p>Honda mutfağa gidip kahve ve çörekten oluşan bir kahvaltı hazırladı. Katsumi yardım önerdi, ama zoraki bir coşkuyla davrandığı belliydi. Zorunluymuş gibi bir tavırla masayı kurdu, çay kaşıklarının yerini sordu, sonra da alıp masaya yerleştirdi. Honda genç adama karşı ilk kez, acımanın sınırlarında gezinen, dostluğa benzer birşeyler hissetti.</p>
<p>Ying Çan’ın kahvaltısını kimi götüreceğini tartıştılar. Ev sahibi olmanın önceliğini kullanan Honda bir tepsi hazırladı, yavaşça üst kata çıkardı.</p>
<p>Ying Çan’ın kapısına vurdu. Yanıt gelmedi. Tepsiyi yere bıraktıktan sonra, yedek anahtarla kapıyı açtı. İçeriden bir şeyle sıkıştırılarak kapatıldığı için, kapıyı zorlaması gerekmişti.</p>
<p>Honda günışığıyla dolmuş odayı gözden geçirdi. Kız gitmişti.</p>       
    </body>
</html>
