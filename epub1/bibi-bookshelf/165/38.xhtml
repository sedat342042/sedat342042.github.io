<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">38</p>

<p>Honda bir kez daha Ying Çan’ı elinden kaçırmıştı. Aysız yağış mevsimi sürdükçe sürdü.</p>
<p>O sabah, uyuyan kızın yüzünü görünce, onu uyandırmaya kıyamamıştı. Keiko’dan kızla ilgilenmesini rica ettikten sonra, Tokyo’ya dönmüştü. Kendinden utanıyordu; uzun bir süre kızı ne gördü, ne de ondan bir haber aldı.</p>
<p>Bu görünüşte dingin, huzurlu dönemle birlikte, Rié ilk kıskançlık belirtilerini göstermeye başladı.</p>
<p>“Bugünlerde Taylandlı Prensesin sesi soluğu çıkmıyor,” derdi arada bir yemek yerlerken, kayıtsızca. Sesinde belli bir alaycılık sezilirdi, ama gözleri ciddi ciddi Honda’yı tartardı.</p>
<p>Rié, hiçbir şey yansıtmayan beyaz bir duvara, hiçbir akıma bağlı olmayan resimler çizmeye başlamıştı.</p>
<p>Honda dişlerini düzenli olarak her sabah ve her akşam fırçalardı. Birden, diş fırçasının gereğinden çok daha sık değiştirildiğini fark etti. Galiba Rié aynı boy, renk ve sertlikte bir kutu diş fırçası almış, gerekli gördükçe kocasının fırçasını değiştiriyordu. Ama bu işlem fazlasıyla sıklaşmıştı; pek önemli değildi, ama Honda konuya değinmeden edemedi.</p>
<p>“Ne kadar cimrisin! Bir milyonerin böyle bir konuda tutumluluk taslaması komik kaçmıyor mu?” diye yanıtladı Rié, öfkeden neredeyse kekeleyerek.</p>
<p>Neden kızdığını anlayamayan Honda, konuyu kapattı. Ama daha sonra fırçaların, eve geç döndüğü gecelerin ertesi günü değiştirildiğini ayrımsadı. O yattıktan sonra Rié gizlice fırçayı değiştiriyordu besbelli. Ertesi gün de eski fırçanın parlak kıllarının köklerini, genç bir kadına ait ruj izi ya da hafif bir parfüm kokusu var mı, diye tek tek inceliyor, sonra da fırçayı kaldırıp atıyordu.</p>
<p>Honda’nın dişetleri şu ya da bu nedenle, arada bir kanardı; henüz takma dişe gereksinimi yoktu, ama zaman zaman dişeti çekilmesinden yakınırdı. Kılların rengini arada bir değiştiren bu pembe lekeleri Rié nasıl yorumluyordu acaba?</p>
<p>Bunların hepsi de varsayımdı, ama Rié bazan kendini havadaki oksijenle nitrojenden yeni bir bileşim yaratmaya adamış, bir tür sabit fikirli bilimadamını andırıyordu. Öyle çok boş zamanı vardı ki, sıkılmışa benziyordu, gözleri ve duyuları hala çok keskindi. Sürekli baş ağrılarından yakınmasına karşın, eski evin koridorlarını sinirli adımlarla arşınlayıp duruyordu.</p>
<p>Bir keresinde villa konusu açıldığında Honda, orayı Rié’nin böbreklerine iyi geleceğıni düşünerek yaptırdığını söyledi.</p>
<p>“O mezarlığa tekbaşıma mı gömülmemi istiyorsun?” dedi kadın, gözyaşları içinde. Yanlış anlamıştı.</p>
<p>Honda’nın Ying Çan’a duyduğu ve Gotemba’ya tekbaşına gittiği zaman başlayan aşkı sezmişti; bu sonuca, kocasının kızdan hiç söz etmemesi üzerine varmıştı. O günden sonra da Honda’nın kızla hiç görüşmediğine inanmıyordu. Gizlice buluştuklarını, Honda’nın bu yüzden ona kızın adını unutturmaya çalıştığını sanıyordu.</p>
<p>Böylesi bir dinginlik, tekin olamazdı. Bu dinginlikte, peşindekilerden korkan, kaçak bir duygunun gizlendiği yere özgü o yapay sessizlik vardı. Rié sezgileriyle, kendisinin asla çağrılmayacağı, özel, gizli bir şölen düzenlendiğini hissediyordu.</p>
<p>Neler oluyordu?</p>
<p>Ortada birşeylerin döndüğüne inanmakta haklıydı; Honda’ya kalırsa her şey sona ermişti.</p>
<br/>
<p>Rié sokağa çıkmaya kesinkes son verdiğinden beri, Honda hiçbir amacı olmamasına karşın dışarıya daha sık çıkar olmuştu. Sürekli hastalık numarası yapan karısının varlığından boğulacakmış gibi oluyordu.</p>
<p>Honda evden ayrılır ayrılmaz Rié canlanıveriyordu. Kocasının hiçbir açıklama yapmadan evden çıkmasının onu kaygılandırması gerekirdi, ama kadın bu bildik korkularla uzlaşmayı becerebiliyordu artık. Sonunda kıskançlığı, özgürlüğünün kaynağı olup çıktı.</p>
<p>Tıpkı aşk gibiydi; yüreği sürekli tuzağa düşüyor, engelleniyordu. Değişiklik olsun diye güzel yazı sanatını öğrenmeyi denedi, ama eli hiç istemeden ayla ilintili sözcüklere kayıyordu... ‘ayın gölgeleri’ ... ‘ayışığındaki dağ’.</p>
<p>Ying Çan kadar genç bir kızın böylesine dolgun göğüsleri olması, Rié’ye göre tiksindirici bir şeydi. ‘Ayışığındaki dağ,’ diye yazarken, bir çift dağı elinde olmadan ayışığıyla yıkanan bir çift göğüs gibi resmetmişti. Bunda, Kyoto’daki İkiz Tepelere ilişkin anısının da etkisi vardı. Rié, ne kadar masum olursa olsun, anıları hortlatan her şeyden korkardı. İkiz Tepeleri bir okul gezisi sırasında görmüştü, beyaz yazlık formasının içinde terleyen kendi küçük göğüslerinin salınışını anımsayınca, kendisini ortadan ikiye katlanmış gibi hissetti.</p>
<p>Rié’nin dayanıksızlığını bilen Honda ona birkaç yardımcı tutmayı önermiş, Rié ise bunca insana göz kulak olmanın kaygılarını daha çok arttıracağını öne sürerek, yalnızca iki mutfak hizmetçisi tutulmasına izin vermişti. Yıllardır severek yaptığı mutfak işi artık iyice azalmıştı; zaten serin bir zeminde uzun süre ayakta kalması bacakları için hiç de iyi değildi. Artık odasında kalmaktan başka seçeneği yoktu. Dikiş dikmeye başladı. Salonun perdeleri yıpranmıştı, Kyoto’daki Tatsumara Mağazasına yeni ipek brokar kumaş ısmarladı. Desenleri, Nara’daki Şoso-in’den kopya edilmiş olan kumaştan yeni perdeler dikti.</p>
<p>Işığı engellemek için kumaşı kalın, siyah bir astarla özenle kapladı. Honda’nın dikkatini çekmişti bu.</p>
<p>“Hâlâ savaşta olduğumuzu sanıyorsun galiba,” diye kadına takıldı. Bunun üzerine kadın, başladığı işi bitirmek için daha da büyük bir inatla işe sarıldı. Onun derdi, içeriden dışarıya sızacak olan ışıkla değil, dışarıdan içeri süzülecek olan ayışığıyla ilgiliydi.</p>
<p>Rié, kocası dışarıdayken sinsice güncesini okuyor, içinde Ying Çan’a ilişkin bir şey bulamayınca da öfkeden köpürüyordu. Honda her zamanki sıkı ağızlılığıyla güncesine duygusal hiçbir şey yazmamaya özen gösterirdi.</p>
<p>Kocasının belgelerini karıştırırken, üzerinde ‘Düş Güncesi’ yazan, yıpranmış bir defter buldu. Üstünde, <i>Kiyoaki Matsugae</i> yazıyordu. Bu ad tanıdıktı, çünkü Honda sık sık sözünü ederdi. Oysa günceden hiç söz etmemişti; Rié defteri ilk kez görüyordu.</p>
<p>Karıştırınca, içindeki saçmasapan düşlemlere şaştı kaldı. Defteri dikkatle aldığı yere koydu. Rié’nin peşinde olduğu şey düşlemler değildi. Onu yalnızca gerçeğin iyileştirebileceğine inanıyordu.</p>
<p>Bazan bir çekmeceyi kapatırken, kimononun yeni sıkışır; insan uzaklaşırken kol, dikişleriyle birlikte sökülür. Aynı şey Rié’nin de başına gelmiş, yüreği parçalara ayrılmıştı. Bir şey tarafından tutsak edilmişti, ama yüreği bomboş ve kayıtsızdı.</p>
<p>Yağmur gece gündüz sürdü. Camdan, ıslak ortancaları görebiliyordu. Çiçeklerin iç karartıcı havada sallanan uçuk eflatun topları, Rié’nin yolunu şaşırmış ruhunu andırıyordu.</p>
<p>Prenses Ayışığının bu dünyada varolduğu düşüncesinden daha katlanılmaz bir şey olamazdı. Onun yüzünden dünya paramparça olmuştu.</p>
<p>Rié ömrünce şiddetli duygular tatmadan yaşamıştı. Bu yüzden de içindeki isyancı yalnızlık duygusunun patlaması şaşkına çevirmişti onu. Kısır kadın ilk kez doğurmuştu, ama doğurduğu şey bir canavardı.</p>
<br/>
<p>Böylece Rié, kendisinin de bir düş gücü olduğunu öğrendi. Hiç kullanılmamış, uzun ve dingin ömrü boyunca bir köşede paslanmaya bırakılmış olan bu şey, ansızın ve zörla yeryüzüne çıkmış, cilalanmış, bilenmişti. Zorunluluktan doğan her şey beraberinde acılığı getirir; Rié’nin düşlere duyduğu eğilim de hiçbir tatlılık taşımıyordu.</p>
<p>Gerçeğe dayalı düş gücü, insanın zihnini genişletebilir, özgürleştirebilir; oysa gerçeğe fazlasıyla yaklaşma girişiminde bulunan düş gücüyse küçülür, kurur gider. Üstelik gerçeklik, gerçekten yoksa her şey bir anda yararsızlığa dönüşür.</p>
<p>İçinde birazcık gerçeklik bulunan bir suç düşlemenin hiçbir zararı olmaz. Rié’nin düş gücü iki ucu keskin bıçaktı. Bir yerlerde bir gerçek bulunduğunu biliyor, bulunmamasını diliyordu. Kıskanç düş gücü kendi kendini yadsıma tuzağına düşmüştü, öte yandan kendi varlığına katlanamıyordu. Mide cidarlarını yavaş yavaş eriten, aşırı mide asitleri gibi Rié’nin düş gücü de kendi yaratıcılığının kökünü kemiriyor, aynı zamanda da kurtarılmak için yalvarıyordu; bu bir imdat çığlığıydı. Gerçek. Gerçek diye bir şey varsa, Rié kurtarılacaktı! Bu tek yanlı, tutsak edici araştırmanın sonunda beliren isteğin kendi kendini cezalandırma dürtüsüne dönüşmesi kaçınılmaz. O gerçek -gerçekten varsa- Rié’yi ezip yok edecekti.</p>
<p>Ama arzulanan ve elde edilen cezanın, bir haksızlığa uğramışlık duygusu barındırması da doğaldır. Bir avukat neden cezalandırılmalıdır ki? O zaman, bir karar bozulmuş demektir. Rié’nin özlemle beklediği şey sonunda gerçekleştiğinde, doyuma ulaşma zevkinin yerine bir tatminsizlik ve öfke alevi parlayacaktı. Daha şimdiden yanan odunların sıcaklığını hissedebiliyordu. Böyle bir adaletsizliğe izin vermemeliydi. Kendini böylesine şiddetli, hiçbir şeyle kıyaslanamayan bir acıya teslim etmeyecekti. Kuşku duyarak acı çekmek yeterliydi; bir de kabullenmenin acısını bunun üzerine yığmak zorunda mı kalacaktı?</p>
<p>Gerçeği öğrenme isteğiyle kıvranmak; ama bir yandan onu yadsımaya, yok saymaya çalışmak, bir yandan da tek kurtuluşu yine onda aramak. Böylesi bir duygu sonsuza kadar döngüler içinde döner durur, tıpkı bir dağ yolunda ileriye gitmek isteyip de her nedense hep başladığı noktaya dönen bir gezgin gibi.</p>
<p>Ayrıntıların yalnızca belli bir bölgede, gizemli bir biçimde açık seçik görülebildiği bir sise gömülmekten farksızdı bu. İnsan ışık selini izler ve sonunda görür ki ay orada yoktur, birinin sırtındadır, önünde gördüğü şey aslında ayın bir yansısıdır.</p>
<p>Ancak Rié, kendi kendini inceleme duyusunu büsbütün yitirmemişti. Bazan kendinden nefret ediyor, yüzünü utançla örtmek istiyordu. Öte yandan, çirkin, sevilmeyen bir insana dönüşmesinde kendisinin hiçbir suçu olmadığına inanıyordu. Kocası onu sevmediği için, acınacak bir yaratığa dönüştürmüştü. Bunun ayırdına varınca nefret, taşkın bir pınar gibi göğsünden fışkırdı.</p>
<p>Oysa bu gerçeği görmezden geliyordu: Böylesine tatsız tuzsuz bir hale gelmesinin tek nedeni kıskançlık değildi; hiç değişmeden kalsaydı bile, yine de sevilen biri olmayacaktı. Kocası onun büyüsünden uzak durabilmek gereksinimiyle, onu sevilmeyen bir yaratığa dönüştürmek zorunda kalmıştı.</p>
<p>Rié sık sık gözünü dikip uzun süre aynaya bakar olmuştu. Yüzüne düşen saçları, yanaklarının sevimsizliğini vurguluyordu. Ona ait olan her şey, yüzünün şişliği bile yapay görünüyordu.</p>
<p>Yıllar önce ne kadar şişmanladığını fark edince, çok fazla boyanmaya başlamıştı. Gözlerinin patlak patlak görünmesinden hoşlanmıyor, kaşlarına siyah kalem çekip yüzüne bol bol pudra sürüyordu. Gençken Honda ona, ‘Ay yüzlüm’ diye takılırdı. Rié hastalığıyla alay edilmesine üzülmüştü, ama ona ‘Ay yüzlü’ dediği gece kocası öyle sıcak bir sevecenlikle doluydu ki, belki de hastalığım bana duyduğu sevgiyi artırmıştır, diye düşünerek yüzüyle gururlanmaya başlamıştı. Öte yandan, yüzündeki şişlikten esinlenen bu cinsel tutku, ince bir acımasızlık içeriyordu. Böylesi gecelerde kocası tutkuyla sevişirdi, ama Rié’ye tam anlamıyla edilgin kalmasını tembihlediğine bakılırsa, bu şiş yüzlü kadınla sevişirken kendini öleli epeyce olmuş bir cesetle sevişiyormuş gibi kandırıyor da olabilirdi.</p>
<p>Aynadaki yansı, yaşayan bir enkaza aitti. Cansız saçlarının altındaki, yuvarlak bir vantilatörün kanatlarına benzeyen, ablak yüz çizgilerine güçlü bir kötücüllük sinmişti. Yüzü gitgide bir kadın yüzü olmaktan çıkmıştı, geriye kalan o kadınsı yuvarlaklık ise bir şişlikten başka bir şey değildi. Üstelik o şişlikte bile günbatımından önceki ayın o soğuk, belirsiz, sıkıcı yuvarlaklığı vardı.</p>
<p>Güzelleşmek için bolca makyaj yapmak, artık yalnızca bozgunu vurguluyordu. Ama çirkin olmak da bir yenilgiydi. Yüzündeki kusurları onarma isteğini çoktan yitirmişti; çöküntüler çöküntü, çirkinlikler de çirkinlik olarak kaldı ve her şey tıpkı yükselip alçalan kum tepeleri gibi biteviye sürüp gitti. Rié kıskançlıkla kıvranmasının kocasının suçu olmadığını, buna belki de onu kalın bir nevresim gibi saran o müthiş can sıkıntısının neden olduğunu düşünüyordu. Kıskançlığı defetmek için büyük bir güce gereksinimi vardı, oysa kılını bile kıpırdatamıyordu. Peki, ama madem bu kadar tembeldi, neden bir an olsun huzur bulamıyordu?</p>
<p>Rié ansızın Fuji Dağının kışınki güzelliğini anımsadı; evlendikten hemen sonra evin ikinci katından görebilmişti onu. Kaynanası, yılbaşı kutlamaları için özel yemek takımını aşağıya getirmesini söylemiş, Rié de uysallıkla evin ikinci katındaki, depo olarak kullanılan odaya çıkmıştı. İşte Fuji’yi oradan görmüştü. Yeni gelinlerin yaptığı gibi kolları sarkık kalsın diye, giysisinin dirseklerine kırmızı bir kuşak bağlardı o sıralar.</p>
<p>Rié yağmurun dindiğini, gece havasının durulduğunu ayrımsadı. Fuji’yi seyredersem, belki biraz avunurum, diye düşünerek yıllardır ilk kez ikinci kattaki sandık odasına çıktı. Konuklar için üst üste yığılmış olan yatak takımlarının üzerine tırmandı ve buzlu camı açtı. Savaş sonrasının göğü eski günlerdeki gibi değildi, duruydu, ama mikayı andıran bulutlar her yanını sarmıştı. Fuji görünmüyordu.</p>        
    </body>
</html>
