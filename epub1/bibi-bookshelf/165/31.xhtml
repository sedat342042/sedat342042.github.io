<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">31</p>

<p>Honda eve döndü. Arabadan inince, çiseleyen yağmurun şakaklarını ıslattığını hissetti. Uşak onu terasta karşılayıp Bayan Honda’nın yorgun olduğunu, erkenden yattığını bildirdi. Ayrıca bir ziyaretçi, bir saattir ısrarla Honda’yı bekliyordu, şu anda küçük salonda oturmaktaydı. Acaba İinuma adı Bay Honda’ya bir şey anımsatıyor muydu? Honda hemen adamın para istemeye geldiğini sandı.</p>
<p>İinuma’yı son kez, İsao’nun on beşinci ölüm yıldönümünde, yani dört yıl önce yapılan anma töreninde görmüştü. O sıralar İinuma’nın savaştan beş parasız çıktığı belliydi. Yine de tapınaktaki yalın anma töreni son derece etkileyici olmuştu.</p>
<p>Honda’nın aklına ilk gelen, adamın para isteyeceği olmuştu, çünkü onu yıllardır ziyaret etmeyenler şimdi salt para istemek için ortaya çıkıyorlardı. Başarısız avukatlar, birer aylak olup çıkan eski dava vekilleri, yeteneksiz mahkeme muhabirleri -hepsi de akın akın geliyorlardı. Honda’nın talihinin yaver gittiğini haber almışlardı, paraya salt şans eseri konduğu için, kendilerinde paylaşma hakkı görüyorlardı. Honda ise, yalnızca gerçekten zor durumda olanlara yardım ediyordu.</p>
<p>Honda’nın salona girdiğini gören İinuma ayağa kalktı, yarı beline kadar eğilerek selam verdi; ceketinin kırışık sırtı ta kırçıl saçlı ensesine kadar göründü. Fakir adam rolü oynamak ona, yoksulluğun kendisinden daha çok yakışıyordu. Honda oturmasını rica etti, uşağa viski getirmesini söyledi.</p>
<p>İinuma buradan geçerken Honda’yı görme arzusuna kapıldığını öne sürerek, açıkça yalan söyledi. Bir kadehten sonra da sarhoş olmuş gibi yapmaya başladı. Honda yeniden içki doldururken, İinuma sağ eliyle kadehini uzattı, sol eliyle de alttan tuttu. Honda’nın hiç hoşuna gitmemişti bu. Bir fare de ganimetini aynen böyle taşırdı. Sonra İinuma bir fırsatını yakalayıp uzun tiradına başladı.</p>
<p>“Eh, bana öyle geliyor ki, ‘ters yönü izlemek’ deyimi kimsenin dilinden düşmez oldu. Bence hükümet gelecek yıla kalmaz, anayasayı değiştirme işlemine başlar. Herkesin yeniden askere alınmaktan söz etmesinin nedeni, buna gerçekten de gerek olması. Ama insanı çileden çıkartan şey, ordunun bir türlü açığa çıkarılmaması, hâlâ yeraltında tutulması. Buna karşılık Kızılların gitgide güçlenmesine ne dersiniz? Ya geçen gün Kobé’deki askerlik karşıtı gösterinin karışıklığı? Adına ‘askerlik karşıtı gençlik toplantısı’ diyorlar, ama garip olan, toplantıya bir sürü Korelinin katılması. Polise sırf taşla değil, acı biber, Molotov kokteyli, bambu mızraklar, kısacası ne bulurlarsa onunla direnmişler. Üç yüz kadar öğrenci, çocuk ve Korelinin Hyogo Polis Karakolunu bastığını ve tutukluların serbest bırakılmasını istediğini duydum.”</p>
<p>Honda İinuma’nın sözlerini yarım yalamak dinliyor, içinden para istiyor, diye geçiriyordu. İinuma’ya, Yenilikçiler solcu politikaları ile işleri ne kadar denetlerse denetlesin, Kızıllar ne kadar patırtı yaparsa yapsın, özel mülkiyete dayalı sistemin temeli asla sarsılmaz, demek isterdi. Camdan görünen yağmur serpintisi giderek yoğunlaşıyor, evi sanki çok katlı bir yağmur perdesi sarıyordu. Ying Çan’ı bir taksiyle Yabancı Öğrenci Merkezine bırakmıştı. O andan beri de aklından, bu bahar yağmurunun kızın yurttaki odasına kadar sızdığı, orayı da nemlendirdiği düşüncesi çıkmıyordu. Tropik bölgelerde gelişmiş bu gövdeye nem ne tür bir gizli etki yapardı acaba? Prenses nasıl uyurdu? Yüzü tavana dönük, derin derin soluyarak mı? Yoksa dudaklarında bir gülümseme, kıvrılmış olarak mı? Belki de yan yatıp Nirvana Salonundaki Şakyamuni’nin uzanmış altın heykeli gibi, eli başının altında, kaygısızca, parlak tabanlarını göstererek?</p>
<p>“Japon işçi Sendikaları Genel Kurulunun Kyoto Şubesince düzenlenen Bunaltıcı Yasaları Kaldırma Mitinginde de şiddet uygulanmış,” diye sürdürdü İinuma. “Bu durumda, bu yılki Bahar Bayramının barış içinde kutlanacağını düşünmek, çocukça olur. Şiddetin ne ölçüde patlayacağını insan asla kestiremez. Kızıl üniversite öğrencileri okul binalarını ele geçiriyor ve polislere direniyor. Ve bu, tam da Japon-Amerikan Barış Antlaşmasının ve ikiyanlı Güvenlik Paktının imzalanmasından hemen sonra oluyor. Amma da komik!”</p>
<p>Para istiyor, diye düşündü Honda.</p>
<p>“Başbakan Yoşida’nın, Komünist Partiyi yasadışı ilan etme önerisine katılıyorum. Japonya yine karıştı. Artık Barış Antlaşması imzalandığına göre, olaylara seyirci kalırsak kendimizi komünist bir devrimin içinde buluveririz. Amerikan kuvvetlerinin çoğu gitmiş olacak; bir genel grevi nasıl denetleriz? Japonya’nın geleceğini düşündükçe, uykularım kaçıyor. <i>Beşikte öğrenilen mezara kadar taşınır</i>; sözü ne kadar doğru.”</p>
<p>Para istiyor, diye düşündü Honda bir kez daha. Ama kadehlerin birbirini kovalamasına karşın İinuma bir türlü konuyu açmıyordu.</p>
<p>İki yıl önceki boşanmasına kısaca değindi, sonra lafı birdenbire eski günlere getirdi, hemen ardından, yargıçlıktan vazgeçip İsao’nun savunmasını hiçbir karşılık beklemeden üstlenen Honda’ya duyduğu gönlü borcunun ömür boyu süreceğini belirtti. Honda, İinuma’nın İsao’dan söz etmesine dayanamazdı, hemen sözünü kesti.</p>
<p>İinuma birdenbire kalkıp ceketini çıkardı. Oda insanı bunaltacak kadar sıcak değildi, Honda’ya kalırsa adam sarhoş olmuştu. Sonra boyunbağını çözdü, gömleğinin düğmelerini açtı, hatta fanilasını bile çekiştirip alkolden kızarmış göğsünü ortaya serdi. Honda, bir sürü toplu iğne gibi ışık saçan, kırlaşmış kıllarını görebiliyordu.</p>
<p>“Doğruyu söylemek gerekirse, buraya gelişimin nedeni, size bunu göstermekti. Beni bundan daha çok utandıran başka bir şey yok. Elimden gelseydi bunu sizden ölünceye kadar gizlerdim, ama bir süredir bunu bir tek size açıklayabileceğimi düşünüyorum; sizi bir güzel güldürecektir. Sizin beni gerçekten anlayacağınızı biliyorum, hatalarımı bile. Nasıl biri olduğumu bilirsiniz. Kendimi, soylu bir biçimde ölen oğlumla karşılaştırdığım zaman, gerçekten utanıyorum. Bu biçimde hayatta kalmanın beni ne kadar küçük düşürdüğünü size anlatamam.”</p>
<p>Gözyaşları yanaklarından yuvarlanıyordu. Sözcükler ağzından karman çorman dökülüyordu.</p>
<p>“İşte, savaştan hemen sonra kalkıştığım intihar girişiminin izi. <i>Seppuku</i> yapmayı başaramayacağıma inanıp onun yerine göğsüme bir hançer sapladım, ama kalbime isabet ettiremedim. Bir domuz kadar kanım aktı, ancak ölmedim.”</p>
<p>İinuma gösteriş yapmak istercesine, morumsu mavi renkteki yara izini okşadı. Aslında Honda bile, bir şeyin geri döndürülemeyecck biçimde son bulduğunu görebiliyordu. İinuma’nın kırmızı, kalın derisi yarayı çevirmiş, yarayı beceriksizce kapatarak büzülmüştü; yara yeri, girişiminin başarısızlığını vurguluyordu.</p>
<p>Her neyse, İinuma’nın beyaz kıllarla kaplı sert göğsü, hâlâ bir zamanlarki haliyle övünür gibiydi. Honda sonunda adamın para istemek için gelmediğini kavramıştı, ama amacını yanlış değerlendirdiği için hiç mi hiç utanmadı. İinuma değişmemişti.</p>
<p>Onun gibi birinin bile umutsuz, pis ve alçaltıcı bir tohumu imbikten geçirip billurlaştırmak zorunda kalması, bu yolla utancı zor bulunur bir mücevhere dönüştürmesi, sonunda da bunu güvenilir bir tanığa gösterme gereksinimine yenik düşmesi anlaşılır bir şeydi. İster içten olsun, isterse rol yapsın, göğsündeki mor yara izinin son çözümlemede, yaşamından geriye kalan tek değerli şey olduğu doğruydu. Honda’ya, yıllar öncesine ait bu soylu davranışın tanığı olarak, istemediği bir onur bağışlanmaktaydı.</p>
<p>Ansızın ayılmış görünen İinuma giysilerini giydi, zamanını aldığı için özür diledi ve içki için teşekkür etti. Tam gitmek üzereyken Honda onu durdurdu.</p>
<p>Elli bin yen’lik bir tomarı, adamın bütün karşı koymalarına karşın, zorla, biçimsiz ceketinin cebine sokuşturdu.</p>
<p>İinuma sonunda, “Madem öyle,’’ diyerek, Honda’ya aşırı bir resmiyetle teşekkür etti. “Bu inceliğinizi, şükran duygularımla kabul ediyorum. Bu parayı Seiken Okulunu yeniden kurmak için kullanmak, benim için büyük bir zevk olacaktır.”</p>
<p>Honda yağmura karşın, onunla birlikte sokak kapısına kadar gitti. İinuma’nın karaltısı nar yapraklarının altındaki yan kapıdan geçerek kayboldu. Bu Honda’ya nedense, geceleyin Japonya’nın çevresindeki bulanık suları benekleyen sayısız adayı anımsatmıştı. Yağmurdan başka suyu olmayan çılgın, yabanıl, perişan, ıssız bir adayı.</p>        
    </body>
</html>
