<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">28</p>
<p>Ertesi gün hava nefis, güneşliydi. Honda ailesi, geceyi orada geçiren üç konuk ile Keiko’yu Fuji-Yoşida’daki Sengen Tapınağına davet etmişlerdi; oraya iki arabayla gidilecekti. Keiko dışında herkes oradan doğruca Tokyo’ya dönecekti; Honda ayrılmadan önce villanın kapısını iyice kilitledi. Tam kapıyı kapatırken, kendisi burada yokken Ying Çan’ın gelebileceği önsezisiyle duraladı, ama bu hiç de güçlü bir olasılık değildi.</p>
<p>Honda o sıralar İmanişi’nin armağan ettiği <i>Honço monzui</i>’yi, ‘Japonya’da Yaratılan İncelikler’ adlı derlemeyi okuyordu. Yoşiko no Miyako’nun ‘Fuji Dağı Denemeleri’ni okumak istemiş, İmanişi’den kitabı getirmesini rica etmişti.</p>
<p>“Fuji Dagı, Suruga ilinin sınırları içindedir; bilenmiş gibi görünen zirvesi gökyüzüne doğru yükselir.” Bu tür tanımlamalar ilgisini fazla çekmiyordu, ama biraz aşağıda Honda’yı oldukça etkileyen, uzun süre aklından çıkmayan bir bölüm vardı; bir kez okumuş, ondan sonra da bir daha okuma fırsatı bulamamıştı.</p>
<br/>
<p class="gunluk">Yaşlı bir adam oturup hesapladı: Jokan’ın on yedinci yılının on birinci ayının beşinci günü (İ.S. 875) memurlar ve halk, geleneğe uygun bir kutlama için toplandılar. Öğleye doğru güneş çıktı, gökyüzü inanılmayacak kadar güzel ve duruydu. Seyirciler dağın doruğuna bakınca, beyazlara bürünmüş iki güzel kadının dans ettiğini gördüler. Kadınların ayakları yere değmiyordu, zirveden biraz daha yüksekteydiler. Bütün ülke halkı onları gördü.</p>
<br/>
<p>Güzel bir havada Fuji Dağında böylesi göz aldanmaları hiç de olanaksız değildi, çünkü dağ sık sık alev püskürtürdü. Dağın meyilli eteğinden başlayan hafıf bir esinti tepeye ulaştığında güçlü bir borana dönüşür, mavi göğe doğru kardan bir duman savururdu. Seyircilerin gözüne iki güzel kadın gibi görünen şey de büyük olasılıkla bu kar bulutuydu.</p>
<p>Fuji soğuk, kendinden emindi, ama güvenli soğukluğu ve beyazlığı, her türlü fanteziye de izin verirdi. Buz gibi katılığının ulaştığı son nokta, bir baş dönmesiydi; tıpkı hezeyanların zekânın uç noktasını simgelemesi gibi. Fuji, kusursuzluğun gizemli doruğuydu; güzelliği, belirsiz bir lirizm adınaydı. Aynı anda hem sonsuz hem de ölümlüydü. İki güzel kadının beyaz giysiler içinde orada dans etmiş olması pekâlâ mümkündü.</p>
<p>Bundan başka Honda’nın hoşuna giden bir başka şey de, Sengen Türbesinde korunan ruhun, Konohana Sakuya adındaki bir Tanrıçaya ait olmasıydı.</p>
<p>Bayan Tsubakihara, Makiko ve İmanişi, Bayan Tsubakihara’nın arabasındaydılar, Honda’lar ile Keiko da Honda’nın Tokyo’ya dönüş için kiraladığı arabada. Doğal olanı da buydu, oysa Honda içten içe Makiko ile aynı arabada olup pişmanlıkla kıvranmak istemişti. Makiko’nun yanına oturmak, bir gece önce gördüğü o keskin gözlere, okunu fırlatmak üzere olan bir avcının gözlerine bakmak istiyordu.</p>
<p>Fuji-Yoşida’ya arabayla gitmek pek de kolay değildi. Ulusal otoyol, eski Kamakura Yolu, Subaşiri’den sonra Kagosaka Geçidine tırmanıyor ve Yamanaka Gölünün kuzeyinden geçiyordu. Yolun büyük bölümü asfaltlanmamıştı, çok da virajlıydı. Şizuoka ile Yamanişi’yi ayıran il sınırı, Kagosaka sırtında uzanıyordu.</p>
<p>Yan yana oturmuş olan Keiko ile Rié kadınca sohbetlerini sürdürürken, Honda çocuksu bir merakla camdan dışarıya bakıyordu. Keiko’nun varlığı, Rié’nin yakınmalarını önlediği için, çok yararlıydı. Rié, kapağı açıldığı anda fışkıran bir şişe bira gibiydi. Sabahtan beri Tokyo’ya dönme tasarısına karşı çıkıyor, çocukluğundan beri bu kadar uzun, anlamsız ve gereksiz bir araba yolculuğu yapmadığını ileri sürüyordu.</p>
<p>Aynı Rié, Keiko ile konuşurken oldukça uysal, hatta sevimli biri olup çıkmıştı.</p>
<p>“Böbreklerini kafana takma,” dedi Keiko, sözünü sakınmaksızın.</p>
<p>“Öyle mi dersin? Böyle konuşman cesaretimi arttırıyor. Çok garip. Kocamın yapay, abartılı bir acıma ve yapmacık bir ilgiyle tatlı tatlı konuşması beni sinirlendirir oysa.”</p>
<p>Keiko, belki de incelik gereği, Rié saldırdığı zamanlar Honda’yı asla savunmazdı.</p>
<p>“Bay Honda’nın aklı, mantık yürütmenin dışında hiçbir şeye ermez, senin de bu konuda yapabileceğin hiçbir şey yok,” dedi.</p>
<p>Sınırı geçer geçmez, dağın kuzey yamacının baştan aşağıya buzlarla kaplanmış olduğu, çekilen buzulların bir yılanın derisi gibi pul pul çatladığı görüldü. Yamaç, tıpkı Rié’nin şişi inmiş ellerine benziyordu.</p>
<p>Honda için şu anda Rié’ye katlanmak biraz daha kolaydı. İki kadının kendisini hiç de övmeyen konuşmalarını dinlemek -özellikle, bunlardan birisi karısıysa- Honda’da, içini yalayıp geçen bir tür rahatlama duygusu uyandırıyordu.</p>
<p>Kagosaka Geçidinin ötesinde kalın bir kar tabakası her şeyi örtmüştü, Yamanaka Gölünün seyrek ağaçlığındaki topraksa donmuş bir ipekle kaplıymış gibi görünüyordu. Çamların iğneleri sararmıştı, duru ve parlak renkli olan tek şey, gölün suyuydu. Honda arkaya bakınca, yöredeki bütün beyazlığın kaynağı olan Fuji’nin beyaz yüzeyinin, yağ sürülmüşçesine parladığını gördü.</p>
<p>Sengen Türbesine vardıklarında, saat öğleden sonra üç buçuktu. Siyah Chrysler arabadan inen üç konuğa bakınca Honda’nın içini, kara bir tabuttan ansızın doğrulan cesetlere bakıyormuş gibi tekinsiz bir duygu kapladı. Bu sabah üçünün de, bir gece öncesinin anılarını silmeleri zorunluydu. Oysa sıkışık arabaya bütün yol boyunca tıkılıp kalmaları, olayı daha da iğrençleştirmişti; tıpkı karın boşluğunda biriken ve ağzı ne kadar sıkı büzülürse büzülsün, hemen boşalmaya başlayan sular gibi. Yolun kıyısındaki karın parıltısı gözlerini kamaştırmış gibi, üçü de gözlerini kırpıştırdılar. Makiko her şeye karşın, dimdik duruyordu. İmanişi’nin soluk, esnek tenini görünce Honda’nın içi bulandı. Bir gün önce öylesine kıvançla sözünü ettiği etin acıklı, düşsel güzelliğine küfretmişti; bir âşık olarak gerekli niteliklerden yoksun oluşu ile yapmıştı bunu. Çirkinliğinin ayrımsanmayacağından öyle emindi ki, sövüp saymaktan çekinmemişti.</p>
<p>Honda ise ne yapıp edip İmanişi’nin çirkinliğine tanık olmuştu. Gören ile hiç farkına varmadan görülen, bu ikili dünyanın sınırlarında çoktan birleşmişti. Makiko başını kaldırıp üzerine ‘Fuji Dağı’ yazısı oyulmuş olan, kocaman, taş kapıya baktı, sonra aklına gelen şiirleri not etmek için yanından hiç ayırmadığı defterini çıkardı. Defterin kenarına mor bir iplikle zarif bir kurşunkalem tutturulmuştu.</p>
<p>Altı kişi birbirlerine yardım ederek tapınağa çıkan ıslak, karlı patikada yürümeye başladılar. Güneş dalların arasından bir görünüp bir yitiyor, kar kümelerini aydınlatıyordu. Yeşil çamların geniş dallarından kopan, çoktan ölmüş kahverengi iğneler yere, küçük, inatçı kar kümelerinin üzerine dökülüyordu. Kendilerini yeşilimsi bir dumanla çevrilmiş gibi hissetmelerine yol açan, buğulu bir ışık vardı. Patikanın öteki ucunda, çevresi karla kaplı, kırmızı, taş bir kapı göründü.</p>
<p>Bu Tanrısal görüntü Honda’nın aklına, İsao İinuma’yı getirmişti. Bir kez daha dönüp Makiko’ya baktı. Kadın şimdi kutsal bir güçle sarıldığı için, Honda onun dün geceki gözlerini bir an için unutabileceği kanısındaydı. Bu değişken gözlere hayran olan İsao herhalde bu gözler tarafından öldürülmüştü.</p>
<p>Keiko her zamanki gibi, her gördüğü şeyi dingin ve ağırbaşlı tavrıyla yorumlamayı sürdürüyordu.</p>
<p>“Ne kadar güzel. Harika. İşte gerçek Japonya!” deyip duruyordu, coşkuyla.</p>
<p>Makiko onun bu kesin konuşma biçiminden ürktüğünü açıkça belli ediyor ve ona nedense ters ters bakıyordu. Rié geriden onları izliyordu.</p>
<p>Bayan Tsubakihara tapınağa ulaşan patikada attığı her sarsak adımla, tüyleri dökülen, kederli bir turnaya daha çok benziyordu. İmanişi’nin uzattığı yardım elini hiç düşünmeden geri çevirmiş, elini Honda’nın kolunun üzerine koymuştu. Şiir filan yazacak durumda değildi.</p>
<p>Üzüntüsü yapmacık olamayacak kadar derindi, hüzünlü profiline bakan Honda ona neredeyse acıyacaktı. Tam o anda öteki yandan, kederli öğrencisine bakan Makiko ile göz göze geldi. Makiko her zamanki gibi, kardan yansıyan ışığın aydınlattığı bu üzgün yüzde bir şiir buldu. Hemen defterine uzandı.</p>
<p>Fuji Dağına çıkan yokuşu kesen kutsal köprüye vardıkları zaman, Bayan Tsubakihara titrek bir sesle Honda’ya seslendi.</p>
<p>“Lütfen beni bağışlayın. Bunun Fuji Dağının tapınağı olduğu aklıma geldikçe, Akio beni gülümseyerek orada karşılayacakmış sanıyorum. Fuji’yi öyle severdi ki.”</p>
<p>Acısı, garip bir biçimde koftu; üzüntü boş bir çardaktan esip geçen bir yel gibi bu içi boşalmış kadının bir yanından girip öteki yanından çıkıyordu sanki. Üstelik doğal olmayan bir suskunluğu vardı; bir ruh çağırma seansından henüz çıkmıştı sanki -ruhun uyanışı karşısındaki dil tutulması. Saçının gölgesi düşmüş, kuru yanakları kurutma kâğıdı kadar emici görünüyordu. Sanki kederi, tıpkı bir soluk gibi özgürce, yanaklarından bir içeriye, bir dışarıya sessizce, engellenmeksizin akıyordu.</p>
<p>Onu izleyen Rié, kendi derdini unutmuştu. Her yanından sağlık fışkırıyordu. Honda böyle anlarda karısının hastalık hastası olduğundan, gövdesindeki şişmelerin bile yapmacık olmasından kuşkulanırdı.</p>
<p>Sonunda, yaklaşık yirmi metre yüksekliğindeki, görkemli, kırmızı kapıya ulaştılar. Kapıdan geçer geçmez kendilerini, kutsal dansların yapıldığı köşkün önünde buldular; köşk kırmızı kapının önüne yığılmış olan topraklı karla çevriliydi.</p>
<p>Köşkün üç yanına, saçakların altına kutsal ip gerilmişti; yüksek çamlardan süzülen parlak güneş ışığı boyasız, adak masasına, onun karşısındaki <i>gohei</i> kutsal kâğıt şeritlere vuruyordu. Köşk, kafes işi çatısına varıncaya kadar kardan yansıyan ışıkla aydınlanmıştı, ama kâğıt şeriflere vuran ışığın apayrı bir parıltısı vardı. Şeritler rüzgarda hafif hafif dalgalanıyordu.</p>
<p>Bu bembeyaz kâğıtlar bir an için Honda’ya canlıymış gibi geldi.</p>
<p>Bayan Tsubakihara’nın gözlerinden yaşlar boşandı. Hıçkırıklarını duyan kimse şaşırmadı. Gözü kutsal kâğıda ilişir ilişmez, içini korku kaplamıştı. Kırmızı renkli anatapınağın, Çin aslanları ve ejderha kabartmalarıyla korunan ön cephesine koştu, ağlayarak dua etmeye koyuldu.</p>
<p>Honda savaşın üstünden bunca zaman geçmiş olmasına karşın, yasının neden bir türlü son bulmadığını merak etmekten vazgeçmişti. Tıpkı dün olduğu gibi bugün de bu yası canlı tutan, tazeleyen sırra tanık olmuştu.</p>
    </body>
</html>
