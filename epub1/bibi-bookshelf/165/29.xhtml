<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">29</p>
<p>Ertesi gün Keiko, Gotemba’dan telefon etti. Honda evde yoktu. Rié ise eğlentinin yorgunluğunu hâlâ üzerinden atamamış, yatıyordu. Arayanın Keiko olduğunu öğrenince, kalkıp telefona yanıt verdi.</p>
<p>Keiko, Ying Çan’ın o gün tekbaşına Gotemba’ya geldiğini haber vermek için arıyordu.</p>
<p>“Tam köpeğin yanına giderken, sizin villanın önünde dolaşan genç bir hanım gördüm. Nedense Japona benzemiyordu. Seslendim; Taylandlı olduğunu söyledi. Bay Honda’nın çağrılısı olduğunu, ama gelemediğini söyledi. Bugün gelmiş, herkesin hâlâ burada olduğunu sanıyormuş çünkü. Neşesine şaştım, oysa onca yolu tekbaşına gelmişti; üstelik geri dönmek zorundaydı. Benim eve çağırıp çay ikram ettim, sonra da alıp istasyona götürdüm. Onu az önce yolcu ettim. Tokyo’ya varınca Bay Honda’dan özür dileyeceğini söyledi. Ama telefonu kullanmaktan pek hoşlanmıyormuş. Telefonda Japonca konuşmak, başını ağrıtıyormuş. Çok hoş bir kız. Saçları simsiyah, gözleri ise öyle büyük ki.”</p>
<p>Keiko biraz daha gevezelik edip davet için Rié’ye bir kez daha teşekkür etti; Amerikalı sevgilisiyle dostları için bu gece bir poker partisi düzenlediğini ekledikten sonra, telefonu kapadı.</p>
<p>Honda eve dönünce, Rié konuşmayı ona olduğu gibi aktardı. Honda dinlerken, içine duman çekiyormuş gibi yüzünü buruşturuyordu. O gece düşünde Ying Çan’ı gördüğünden hiç söz etmedi elbette.</p>
<p>Yaşlılığın yararlarından biri de, insana sabırlı olmayı öğretmesidir. Honda’nın işinden başka, yerine getirmek zorunda olduğu bazı sosyal zorunluluklar da vardı. Ne yapacağı önceden kestirilemeyen Ying Çan’ı sonsuza kadar bekleyemezdi. Gerçi yüzük konusunda karısına güvenebileceğini biliyordu, ama yüzüğü kendi eliyle vermek istiyor, sürekli ceketinin iç cebinde taşıyordu.</p>
<p>Rié on gün kadar sonra Honda’ya, o evde yokken Ying Çan’ın uğradığını söyledi; ziyaretinin nedeni pek açık değildi. Rié eski bir sınıf arkadaşının cenazesine gitmek için, yas kimonosunu giymiş, tam evden çıkarken Ying Çan’ın kapıdan girdiğini görmüştü.</p>
<p>“Yalnız mıydı?” diye sordu Honda.</p>
<p>“Evet, öyle görünüyordu.”</p>
<p>“Buraya gelinceye kadar epey yorulmuştur. Bir dahaki sefere onu yemeğe filan çağıralım.”</p>
<p>“Gelip gelmeyeceğinden emin değilim,” dedi Rié, kuşkucu bir gülümsemeyle.</p>
<p>Honda, telefon ederse kızı zor durumda bırakabileceğinin farkındaydı. Kendince bir tarih saptayıp kıza Şimbaşi Tiyatrosu için bir bilet gönderdi; kararı ona bırakmıştı. Geleneksel Osaka Kukla Tiyatrosunun gezici ekibi Tokyo’daydı, Honda kızın bu gösteriyi izlemesini istiyordu. Gündüz gösterisi için bilet almıştı; niyeti gösteriden sonra kızı İşgal Güçlerince bir süre önce Japon işletmecilere devredilen İmperial Otelde yemeğe davet etmekti.</p>
<p>O günkü gösteri, <i>Kagami Dağı</i> ve <i>Horikawa’nın Maymun Önderi</i>’ydi. Kızın ne kadar sorumsuz olduğunu bildiği için, ortada göremeyince şaşırmadı. Tekbaşına oturup boş gözlerle ‘Kadınlar Kışlası’ adındaki sahneyi izledi. Horikawa’dan önceki uzun arada, bahçeye çıkıp gezindi. Ilık, duru bir gündü, güzel havadan yararlanmak isteyen pek çok kişi bahçedeydi.</p>
<p>İnsanların eskiye oranla ne kadar değiştiklerini görmek Honda’yı etkilemişti. Belki de geyşa sayısının çokluğundandı, ama korkunç yıkıntıların anıları giderek silinirken, kimonolar daha da çarpıcı ve gösterişli bir görünüm almıştı. Savaştan sonra kadınlar, yaşları ne olursa olsun, çok daha renkli giysileri seçiyorlardı. İmperial Tiyatrosunun yirmili yıllardaki izleyicileri ile şu andaki parlak ve canlı kumaş bolluğu karşılaştırılamazdı bile.</p>
<p>Honda’nın canı isteseydi, genç geyşaların en güzelini seçer, onun efendisi olabilirdi. Ona her istediğini almak, onun bir bahar bulutu kadar narin olan kadınsılığının, beyaz, geleneksel <i>tabi</i>’sinin içindeki küçük, zarif ayaklarının tadını çıkarmak kimbilir ne zevkli olurdu. Kimonosunun içindeki, kusursuz giyimli bir taşbebek. Bunların hepsi de Honda’nın olabilirdi. Ama sonunun nereye varacağını çok iyi görebiliyordu. Tutkunun kaynar suyu taşacak, ölümün dans eden külleri uçuşarak gözlerini kör edecekti.</p>
<p>Bu tiyatronun çekiciliği, bahçe ile ırmağın birleşme biçiminden kaynaklanıyordu; sıcak yaz aylarında sudan yükselen serin esintilerden yararlanmak olasıydı. Ancak şu anda ırmak durgundu; mavnalar, çerçöp, akıntıyla birlikte ağır ağır sürükleniyorlardı. Honda bombardımanda ölenlerin cesetlerini taşıyan Tokyo’daki ırmakların savaş sırasındaki görüntülerini çok iyi anımsıyordu. Artık fabrika bacalarından duman tütmüyordu, su ise uğursuzcasına temizlenmişti, gökyüzünün ancak ölüm ânında görülebilecek olan o garip mavisini yansıtıyordu. Ona oranla bu çamurlu, kirli su mutluluğun canlı simgesiydi.</p>
<p>İki geyşa parmaklığa yaslanmış, ırmaktan esen yelle serinlemeye çalışıyorlardı. Bir tanesi küçük, kiraz yaprağı desenli, ipek kimonosunun beline yine kiraz desenli, siyah bir Nagoya kuşağı bağlamıştı. Kumaşın elle boyanmış olduğu belliydi. Ufak tefek, yuvarlak yüzlü bir kızdı. Öteki, giysi seçimine bakılırsa canlı renklere pek düşkündü. Biraz fazla kalkık olan burnundan ince dudaklarına inen soğuk bir gülümseme vardı yüzünde. İki kız abartılı ünlemlerle noktalanan, sonu gelmez bir sohhete dalmışlardı. Ellerinde tuttukları, hiç kıpırdamayan sigaralarından -yaldız uçlu, ithal malı- iki duman buklesi yükseliyordu.</p>
<p>Honda az sonra, gizli gizli karşı kıyıya baktıklarını ayrımsadı. Eskiden Japon Deniz Hastanesi olan, önünde eski amirallerden birine ait heykelin yükseldiği bina şimdi bir Amerikan askeri hastanesine dönüştürülmüştü; Kore Savaşında yaralanan gazilerle doluydu. Bahar güneşi ön bahçedeki, yarı patlamış vişne tomurcuklarının üzerinde parlıyor, ağaçların altında genç askerler tekerlekli sandalyelerle gezdiriliyorlardı. Kimisi değneklerin yardımıyla yürüyor, kimisi de kolları beyaz askıda, ağır ağır dolaşıyordu. Irmağın karşı kıyısından, bu yandaki güzel giyimli, iki genç kadına seslenen yoktu, neşeli Amerikan ıslıkları da duyulmuyordu. Parlak güneş ışığına batmış karşı kıyı tam anlamıyla sessizdi; kayıtsızlık rolü oynayan genç, sakat askerlerin doldurduğu başka bir dünyaya ait bir sahneydi sanki.</p>
<p>Geyşalar karşıtlığın tadını açık açık çıkartıyorlardı. Beyaz pudra ve ipeğe bulanmış, kendini bahar tembelliğine ve doyasıya yaşamaya vermiş olan bu kadınlar, daha dünün yaraları, acıları, kopmuş kol ve bacaklarıyla gururlanan kurbanlarının gösterisini izliyorlardı zevkle. Böylesine ince bir kötülük ve zarif bir ahlâksızlık, ancak onlardan beklenirdi.</p>
<p>Honda bir seyirci olarak bulunduğu yerden, tiyatronun bahçesi ile karşı kıyıdaki görüntü arasındaki karşıtlığın ne kadar çarpıcı olduğunu görebiliyordu. Karşıdaki toz, kan, sefalet, yaralı onur, artık tersine çevrilmesi olanaksız şanssızlık, gözyaşları, yürek acıları ve son yedi yıldır Japonya’ya egemen olan askerlerin parçalanmış erkeklikleri vardı; burada ise yenilmiş ülkenin kadınları aşırı süzülmüş, kibirli şehvetlerini gözler önüne seriyor, kendi terlerinde boğulmuş, eski fatihlerin kanını zevkle emiyorlardı. Onlar açık yaralardan beslenen sineklerdi, <i>haori</i>’lerinin siyah, saydam yenlerini göz alıcı, siyah kelebeklerin kanatları gibi açıyorlardı. Irmaktan gelen esinti bu iki insan kümesini birleştirmeyi beceremiyordu. Bir türlü içine giremedikleri bu gereksiz parıltıyı yaratmak, bu duygusuz görüntüyü gösterişli ve aşırı kılmak için kanlarını boş yere akıtmış olan Amerikalıların öfkesini kestirmek kolaydı.</p>
<p>Honda kadınlardan birinin, “Gerçek değilmiş gibi görünüyor,” dediğini duydu.</p>
<p>“Evet. O kadar acınası bir halleri var ki, bakmaya hile değmez. Yabancılar çok büyük insanlar, oysa şu hallerine bir bak, ne kadar da zavallılar, değil mi? Ama karşılıklı bir sefalet bu. Biz de az çekmedik.”</p>
<p>“Eh, yutamayacakları kadar büyük lokma ısırmalarının sonu bu işte,” dedi öteki kadın, buz gibi bir sesle. Artmış bir ilgiyle izlediler, ama az sonra ilgileri söndü. Bir yarışmadaymış gibi ikisi de pudralıklarını çıkardılar, bir yandan pudra sürünürken, bir yandan da yan gözle aynaya baktılar. Irmaktaki esintinin yakaladığı, ağır kokulu pudra, <i>haori</i>’lerinin kıvrımlarıyla birlikte havalandı, ta Honda’nın ceketinin koluna kadar sürüklendi. İnce bir pudra tabakasıyla kaplı olmasına karşın küçük aynalar, Honda’nın önündeki çalılıktaki minicik karıncaların koşuşturmasını andıran, soluk bir yansı oluşturabiliyordu.</p>
<p>Uzaktan uzağa çalan bir çanın hafif sesi, bir sonraki perdenin başlamak üzere olduğunu haber verdi. Yalnızca <i>Horikawa</i>’nın son sahnesi kalmıştı. Bu saatten sonra Ying Çan’ın artık gelmeyeceğini kabullenmiş, geri dönüp tiyatroya doğru ilerlerken ansızın, kızın yokluğundan cinsel bir tat aldığını hissetti.</p>
<p>Ying Çan içerideydi, bir sütunun gölgesine yarı gizlenmiş, içeriye dolan ışıktan sakınmaya çalışır gibiydi.</p>
<p>Honda’nın gözleri karanlığa henüz alışmamıştı, tek görebildiği şey, kızın kapkara saçları, bir de saydam değilmiş, bulanıkmış gibi görünen iri gözlerinin, ışık saçan siyahlığıydı. Saçına sürdüğü yağdan güçlü bir koku yükseliyordu. Ying Çan düzgün dişlerinin bulanık aklığını göstererek gülümsedi</p>         
    </body>
</html>
